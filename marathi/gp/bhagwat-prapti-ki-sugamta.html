
<p class="First-End-Page-text para-style-override-1" id="toc_marker-1"><span class="char-style-override-1" xml:lang="en-GB">पहिले पान</span><span class="char-style-override-2" xml:lang="en-GB"></span></p>
<p class="Titel-Page---Shri-Hari">॥ श्रीहरि:॥</p>
<p class="Title-Page---Book-Name">भगवत्प्राप्तीची सुगमता</p>
<p class="Title-Page---Book-Name-Hindi">भगवत्प्राप्ति की सुगमता - मराठी</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Author-Name">श्रद्धेय स्वामी श्रीरामसुखदासजी महाराज</p>
<p class="Title-Page---Gita-Seva-Trust para-style-override-2">गीता सेवा ट्रस्ट<span></span></p>


<p class="Page-Break">॥ श्रीहरि:॥</p>
<p class="Heading" id="toc_marker-3">१. तात्काळ सिद्धीचा मार्ग</p>
<p class="TXT">साधन-प्रणाली दोन प्रकारची आहे. एक तर शरीर, इंद्रिये, मन, बुद्धी यांच्या साहाय्याने साधन करणे आणि दुसरे सरळ परमात्म्याशी संबंध जोडणे.</p>
<p class="TXT">गीतेमध्ये योगाचा महिमा वर्णन केला आहे. समतेला योग म्हणतात. जरी समतेची धारणा झाली नाही तरीही तिला अगोदर-पासूनच पकडावे. त्याचप्रमाणे भक्तीमध्ये जरी शरणागतीचा अनुभव आला नाही तरीही स्वत: भगवंतांना शरण व्हावे. तसेच ज्ञानमार्गात माझे स्वरूप नित्य सत्यस्वरूप आहे—असा अनुभव करण्याची आवश्यकता आहे. कर्मयोग आणि भक्तियोग यामध्ये केवळ स्वत:च्या निश्चयाची आवश्यकता आहे आणि ज्ञानयोगात अनुभवाची आवश्यकता आहे. हो या दोन्हीत फरक आहे. परंतु अनुभव करा अथवा एक निश्चय करा—याचे फल मात्र एकच होईल, यात काही संशय नाही. ज्ञानमार्गात “वास्तविक माझ्या स्वरूपात कोणताही विकार नाही”—यामध्ये स्थित राहिल्याने जितकी लवकर सिद्धी होते तितकी क्रमाने श्रवण, मनन, निदिध्यासन केल्याने होत नाही. यामध्ये फार काळपर्यंत जडतेशी संबंध राहतो. जे ध्यानयोगाने परमात्मप्राप्ती करू इच्छितात, त्यांना प्राप्ती तर होईल, परंतु ध्यानयोगात फार काळपर्यंतजडतेशी संबंध राहील. परंतु गीतेच्या कर्मयोग, ज्ञानयोग आणि भक्तियोग यांच्यात जडतेच्या संबंधाची मुळीच आवश्यकता नसते.</p>
<p class="TXT">कर्मयोग आणि भक्तियोग यामध्ये स्वत:च्या बुद्धीच्या एका निश्चयाचे महत्त्व आहे. त्यामुळेच भगवंतांनी कर्मयोगात म्हटले आहे.—<span class="char-style-override-3">“व्यवसायात्मिका बुद्धिरेका”</span> (२।४१) आणि भक्तियोगात म्हटले—<span class="char-style-override-3">“सम्यग्व्यवसितो हि स:”</span> (९।३०). ज्ञानयोगात म्हटले—<span class="char-style-override-3">“एषा तेऽभिहिता सांख्ये बुद्धिर्योगे त्विमांशृणु।” </span>(२।३९) अर्थात ही समबुद्धी प्रथम सांख्ययोगात सांगितली, आता हिला योग विषयात ऐक. ती समबुद्धी आहे—<span class="char-style-override-3">“सुखदु:खे समे कृत्वा लाभालाभौ जयाजयौ”</span> (२।३८). सांख्ययोगात स्वरूपाच्या अनुभवानंतर समबुद्धी होते आणि योग (कर्मयोग) यात समबुद्धी झाल्यानंतर स्वरूपात स्थिती होते—ही मार्मिक गोष्ट आहे.</p>
<p class="TXT">वास्तविक स्वरूपात जडता नाही—अशा विचाराने योग्य अनुभव झाला तर आता यामध्ये स्थित राहिल्याने जितकी लवकर सिद्धी होईल तितकी लवकर सिद्धी दोषांना समाप्त करून किंवा श्रवण, निदिध्यासन, ध्यान करण्याने होणार नाही. त्याचप्रमाणे भक्तीत “मी भगवंताचा आहे” ही मान्यता केल्यानेच सिद्धी होते. मान्यता कशी असली पाहिजे? ज्याला कोणीही हटवू शकणार नाही अशी दृढ मान्यता असली पाहिजे. ज्याप्रमाणे पार्वतीने म्हटले आहे—</p>
<p class="Shlok-Color-2">जन्म कोटि लगि रगर हमारी।</p>
<p class="Shlok-Color-2">बरउँ संभु न त रहउँ कुआरी॥ </p>
<p class="Shlok-Color-2">तजउँ न नारद कर उपदेसू।</p>
<p class="Shlok-Color-2">आपु कहहिं सत बार महेसू॥ </p>
<p class="TXT-Right">(मानस १। ८१। ३).</p>
<p class="TXT">भगवान शंकरांनी स्वत: जरी शंभर वेळा मी तुझा स्वीकार करीत नाही असे सांगितले तरीही मी माझी साधना सोडणार नाही. अशी मान्यता असली पाहिजे. जर आपण दृढ निश्चय केला, तर त्याच्या प्राप्तीसाठी तुमच्याकडून आपोआप साधन होऊ लागेल, तुमची स्वभाविक वृत्ती होईल. त्याचे कारण असे आहे की, त्यात तुमची अहंता बदलून जाईल. यात अभ्यास करावा लागत नाही.</p>
<p class="TXT">अभ्यासाचे वर्णन गीतेमध्ये थोडे आलेले दिसून येते.जसे—“यतो यतो निश्चरति....”(६।२६), “अभ्यासयोगयुक्तेन....” (८। ८), “अभ्यासेऽप्यसमर्थोऽसि’(१२। १०), “अभ्यासाद्रमते” (१८। ३६) जर अभ्यासद्वारा काम बनेल तर जडतेची साहाय्यता घ्यावीच लागेल. मन-बुद्धीविना अभ्यास होणार नाही, परंतु जेथे स्व कडूनच काम बनते, तेथे अभ्यासाची आवश्यकता राहत नाही. तुमचा विवाह होतो तर त्याचा अभ्यास करावा. लागतो काय? मी विवाहित आहे—यासाठी माळ घेऊन जप करावा लागतो काय? मान्यतेत अभ्यास करावा लागत नाही. त्यावेळी सिद्धी तात्काळ प्राप्त होते.</p>
<p class="TXT">मी जे हे म्हणत आहे की, तात्काळ सिद्धी होते, हे समजून घेण्यासाठी तुम्हीलोक माझ्या पाठीमागे लागत नाहीत की, हे कसे होईल? माझे म्हणणे ऐकून माझ्या मागे लागा. हे मागे लागणे नव्हे. हृदयात लगन लागली पाहिजे. एखादा गृहस्थी अंत:करणापासून गृहस्थाश्रमाचा त्याग करून साधू झाला तर तो कायमचा साधू झालाच बस! यामध्ये अभ्यास नाही. तो काय साधू होण्याचा अभ्यास करतो? तुमची मुलगी मी सून झाले म्हणून काय अभ्यास करते? तुम्ही आता गोरखपूरमध्ये आहात तर तुम्ही “आम्ही गोरखपूर मध्ये आहोत” असा अभ्यास करता काय? झोपेतून जागे झालात तरीही मी गोरखपूरमध्ये आहे असे वाटते. एखाद्याने विचारले तरी हीच गोष्ट लक्षात येते की, मी गोरखपूरमध्ये आहे. या विषयाची एखादी तरी माळ जपली आहे काय? याला वेळ लागत नाही, कारण यात अभ्यास करावा लागत नाही. अभ्यास करण्यास वेळ लागतो.</p>
<p class="TXT">आपणाला कर्मयोग आणि ध्यानयोग—दोन्हीविषयी तत्त्व सांगतो. गीतेतच विषय आला आहे. माझ्या मनाला वाटेल तसे सांगत नाही.</p>
<p class="TXT">भगवान म्हणतात—</p>
<p class="Shlok-Color-2">प्रजहाति यदा कामान्सर्वान्पार्थ मनोगतान्। </p>
<p class="Shlok-Color-2">आत्मन्येवात्मना तुष्ट: स्थितप्रज्ञस्तदोच्यते॥</p>
<p class="TXT-Right">(२।५५)</p>
<p class="TXT">“ज्यावेळी साधक आपल्या मनातील संपूर्ण कामानेंचा योग्य रीतीने त्याग करतो आणि आपल्या स्वत:तच संतुष्ट राहतो, त्यावेळी तो स्थितप्रज्ञ म्हटला जातो.”</p>
<p class="TXT">मनातील कामना म्हणण्याचे तात्पर्य असे आहे की, मन कामनारूप नाही. कामना आगंतुक आहे, मनात येते. म्हणून कामना मनात नेहमी राहत नाही. तुम्ही म्हणता की, कामना मिटत नाही आणि मी म्हणतो की, कामना टिकत नाही. दहा-पंधरा वीस मिनटे ही कामना आपल्यात निरंतर राहत नाही. ती सुटली जाते आणि आपण दुसरी कामना पकडतो. या विषयावर खूप विचार करा आणि प्रश्नोत्तर करा. अशा कामनेंचा त्याग केला पाहिजे. कोणकोणत्या कामनेंचा त्याग करावा? तर म्हटले आहे “सर्वान्” अर्थात संपूर्ण कामनेंचा त्याग करावा. कोणतीही कामना शिल्लक राहता कामा नये. ही गोष्ट आपणाला अवघड वाटेल की “भगवंताची प्राप्ती व्हावी”, “भगवंताचे दर्शन व्हावे” ही कामनासुद्धा असता कामा नये! जरी भगवत्प्राप्तीची, त्यांच्या दर्शनाची कामना, कामना मानली गेली नाही. कामना जडाविषयी होत असते. चेतनाची कामना नसते, आवश्यकता असते. परंतु असे असले तरीही अशी कामना असू नये.</p>
<p class="TXT">आता ध्यानयोगाची गोष्ट आपणाला सांगतो. भगवान म्हणतात—</p>
<p class="Shlok-Color-2">यदा विनियतं चित्तमात्मन्येवावतिष्ठते। </p>
<p class="Shlok-Color-2">निस्पृह: सर्वकामेभ्यो युक्त इत्युच्यते तदा॥ </p>
<p class="TXT-Right">(६।१८)</p>
<p class="TXT">“वशमध्ये केलेले चित्त ज्यावेळी आपल्या स्वरूपातच स्थित होते आणि स्व संपूर्ण पदार्थापासून नि:स्पृह होतो, त्यावेळी तो योगी म्हटला जातो.”</p>
<p class="TXT">आता कर्मयोगाच्या (२।५५) आणि ध्यानयोगाच्या (६।१८) श्लोकांना मिळवून पाहू. कर्मयोगात कामनेंच्या त्यागानंतर परमात्म्यात स्थिती होते म्हटले आहे आणि ध्यानयोगात परमात्म्यात मन लावल्यानंतर कामनेंचा त्याग होतो. हा दोन्हीत फरक आहे. आता ध्यानयोगात कामनेंचा त्याग झाल्यानंतर काय होईल? <span class="char-style-override-3">“यथा दीपो निवातस्थो.......”</span> (६। ९). ज्याप्रमाणे दिव्याची ज्योत स्पंदनरहित वायू असलेल्या ठिकाणी स्थिर राहते, हलत-डुलत नाही, योगाचा अभ्यास करणाऱ्या, चित्त वश असलेल्या योग्याच्या चित्ताला त्याचीच उपमा दिली गेली आहे. असे झाल्याने चित्त निरुद्ध होते. जेव्हा या निरुद्ध अवस्थेतूनही चित्त उपराम होते, तेव्हा (चित्ताशी संबंध विच्छेद झाल्याने) ध्यानयोगी आपल्या स्वत:च्या ठिकाणी संतुष्ट होतो. </p>
<p class="Shlok-Color-2">यत्रोपरमते चित्तं निरुद्धं योगसेवया। </p>
<p class="Shlok-Color-2">यत्र चैवात्मनात्मानं पश्यन्नात्मनि तुष्यति॥ </p>
<p class="TXT-Right">(६।२०)</p>
<p class="TXT">चित्त उपराम कसे होईल? संसाराचा कसलाही आदर राहिल्याने, निरुद्धावस्था (समाधी) झाल्याने चित्त संसाराकडे तर जाऊ शकत नाही आणि परमात्मतत्त्वाला पकडू शकत नाही, म्हणून ते उपराम होते. उपराम झाल्याने आपल्या स्वमध्ये स्थित होते. परंतु कर्मयोगात कामनेंचा संपूर्ण त्याग झाल्यास तात्काळ स्वरूपात स्थिती होते.</p>
<p class="TXT">ध्यानयोगाचे फल हे सांगितले आहे. <span class="char-style-override-3">“तं विद्याद्दु:खसंयोग-वियोगं योगसंज्ञितम्”</span> (६।२३) अर्थात ज्यात दु:खाच्या संयोगाचाच वियोग आहे, त्यालाच “योग” जाणावे. यालाच पूर्वी <span class="char-style-override-3">“समत्वं योग उच्यते”</span> म्हटले आहे. हा योग ध्यानयोगाचे फल आहे. ध्यानयोग आणि चित्तवृत्ती निरोध यांना गीतेने योग मानले नाही. गीतेने दु:खसंयोग-वियोग याला अर्थात जडतेशी संपूर्णपणे असलेल्या वियोगालाच योग मानले आहे. पातंजलयोग-दर्शन चित्तवृत्तीनिरोधाला योग मानते. <span class="char-style-override-3">“योगश्चित्तवृत्तिनिरोध:,” </span>आणि त्याच्या फल स्वरूपात स्थिती सांगते—<span class="char-style-override-3">“तदा द्रष्टु: स्वरूपेऽवस्थानम्.”</span> परंतु गीता आरंभीच स्वरूपामध्ये असलेल्या स्थितीला योग सांगते. पातंजलयोगदर्शनाचा योग साधनयोग आहे आणि गीतेचा योग सिद्धयोग आहे. कर्मयोग, ज्ञानयोग आणि भक्तियोग हे सिद्धयोग आहेत. तात्पर्य हे आहे की, ध्यानयोगाने स्वरूपात स्थिती लवकर होत नाही, उशीर लागतो आणि कर्मयोग, ज्ञानयोग, भक्तियोग यांनी ही स्थिती फार लवकर प्राप्त होते.</p>
<p class="TXT">गीतेच्या ज्ञानयोगाने स्वरूपामध्ये सरळ स्थिती होते. त्यात श्रवण, मनन, निदिध्यासन, सविकल्प-निर्विकल्प समाधी, सबीज-निर्बीज समाधी इत्यादी नाहीत. समाधी लागली तर दोन अवस्था होणार—समाधी आणि व्युत्थान. परंतु गीतेच्या योगात व्युत्थान नाहीच, कारण ही सहजावस्था आहे—“उत्तमा सहजावस्था,” यात व्युत्थान होतच नाही. हे तात्काळ होते. यात वेळ कुठे लागतो? जोपर्यत अंत:करणात जड पदार्थांचे महत्त्व आहे, तोपर्यंत तात्काळ सिद्धी प्राप्त होत नाही. तुमच्यात जड पदार्थाचे महत्त्व कमी झाले नसेल तर यात एक मार्मिक गोष्ट सांगतो. कमी झाले नसेल तर न होऊ द्या, आपण संयोगजन्य सुख घेऊ नका, एवढे ध्यानात ठेवा. सुख घ्याल तर नवीन संस्कार निर्माण होईल. जर म्हणाल एक वेळ सुख घेतले तर काय होईल? हे बघा! नवीन सुख घेऊन नवीन संस्कार अंत:करणात निर्माण करीत आहा. असा एकच उद्देश व्हावा की, आपल्याला तर परमात्मप्राप्तीच करावयाची आहे, नवीन सुख घ्यावयाचे नाही. सुख प्राप्त झाले तर त्यामुळे हानी नाही. यातही एक मार्मिक गोष्ट आहे. सुख मिळाले, सुख झाले, परंतु सुख घ्यावयाचे नाही. ज्याप्रमाणे भोजन करताना जिभेवर गोड पदार्थ आल्यास गोड लागणार, तिखट पदार्थ आल्यास आग होणार, मीठ आल्यास खारट लागणार. अशा प्रकारे विषयेंद्रिय-संबंधाने ज्ञान होईल. हे ज्ञान दोषी नाही. विकार होणे, त्यापासून सुखी-दु:खी होणे दोषी आहे. हा विकार जरी निर्माण झाला तरी त्याच्याशी आपला संबंध ठेवू नका. विकाराचा त्याग करा. सुख-दु:ख भोगूच नका. उदासीन व्हा. मग सर्व काही योग्य होईल. जर सुख-दु:ख भोगत रहाल, खुश-नाखुश होत रहाल, तर याचा संस्कार अंत:करणात घर करील. मग तो संस्कार नाहीसा होण्यास वेळ लागेल. यातही थोडी सूट सांगतो की, एखाद्या प्रसंगी व्यवहारात विकार निर्माण झाला तरी त्याची पर्वा करू नका. परंतु जेव्हा विचार करू लागाल, तेव्हा “माझ्यात विकार मुळीच नाहीत” ही गोष्ट दृढतेने माना.</p>
<p class="Shlok-Color-2">“क्षणपरिणामिनो भावा ऋते चितिशक्ते:।”</p>
<p class="TXT">एका चितिशक्तीशिवाय (चेतना शिवाय) सर्वचे सर्व क्षणभंगुर आहे. म्हणून ते माझे स्वरूप नाही, माझ्यासाठी नाही. अशा प्रकारे चितिशक्तीत दृढतेने रहा की, माझ्यात विकार नाहीतच. त्या चितिशक्तीत जितके दृढ रहाल, तितकी आपल्या ठिकाणी विलक्षणता येईल ज्या मन, बुद्धी, इंद्रियांना आपण वश करू शकत नाही, आपल्यात एका उणीवेचा अनुभव येतो, ती उणीव राहणार नाही, आपल्याला आश्चर्य वाटेल असे बल निर्माण होईल. काम, क्रोध, लोभ, मोह यांच्या वर विजय मिळविण्याची, मात्सर्य दोषाला नाहीसे करण्याची ताकद आपोआप येईल. परंतु ताकद मिळविण्यासाठी स्थित व्हावयाचे नाही. याचा विचार देखील करावयाचा नाही की, आपल्याला ताकद मिळवावयाची आहे. केवळ चितिशक्तीत—आपल्या स्वरूपात स्थित व्हावयाचे आहे की, माझ्यात कोणताही विकार नाही. दिवसातून दहावेळा-पंधरावेळा, वीसवेळा, पन्नासवेळा, शंभरवेळा दोन-दोन, तीन-तीन सेकंदासाठीसुद्धा यामध्ये स्थित व्हा की, आपल्यात दोष नाही. आपल्या स्वरूपाला सांभाळा—<span class="char-style-override-3">“संकर सहज सरूपु सम्हारा” </span>(मानस १।५८। ४). हा तात्काळ सिद्धी प्राप्त करून देणारा योग आहे. यात वेळ लागण्याचे कारणच नाही. त्या ऋषी-मुनी इत्यादींना एवढा समय लागला, इतके वर्ष लागले असा विचार करून या गोष्टीला मनातून काढून टाकाल तर आपल्या मर्जीचा प्रश्न आहे. माझी प्रार्थना तर अशी आहे की, आपण ही गोष्ट मान्य करा, करून पहा. जर वेळाने सिद्धी प्राप्त झाली तर वेळ लागणारे साधन तयार आहेच, त्यात तर हानी होणारच नाही, ते करून पहा. परंतु मी जे सांगितले आहे तो सरळ मार्ग आहे. त्यात मन, बुद्धी, इंद्रिये इत्यादीची काहीही आवश्यकता नाही. शेवटी तत्त्वाची प्राप्ती होईल तर ती वास्तविक बुद्धीद्वारे होणार नाही, बुद्धीच्या त्यागाने होईल. अहंतापूर्वक होणार नाही, अहंतेच्या त्यागाने होईल. स्वरूपात स्थित झाल्यावर अहंतेचा त्याग आपोआप होईल आणि अहंतेचा त्याग झाल्यावर वृत्तींना रोखणे, मनाला लावणे, इत्यादी आपणाला काहीही करावे लागणार नाही. आपल्याला विश्वास वाटत नसेल तर करून पहा. मी म्हणतो फार लवकर सिद्धी प्राप्त होते. ही पद्धती लवकर सिद्धी प्राप्त होण्याचीच आहे. हीच रीत आहे <span class="char-style-override-3">“व्यवसायात्मिका बुद्धिरेका” </span>(२।४१) आणि <span class="char-style-override-3">“सम्यग्व्यवसितो हि स:”</span> (९।३०). भगवंतांनी म्हटले आहे—</p>
<p class="Shlok-Color-2">अपि चेत्सुदुराचारो भजते मामनन्यभाक्। </p>
<p class="Shlok-Color-2">साधुरेव स मन्तव्य: सम्यग्व्यवसितो हि स:॥ </p>
<p class="TXT-Right">(९।३०)</p>
<p class="TXT">एखादा भयंकर दुराचारी असेल, सांगोपांग दुराचारी असेल, तोसुद्धा जर अनन्यभावाने भगवद्भजन करत असेल तर त्याला साधू माना. अनन्यभावाने भजन करण्याचा अर्थ, कधीही किंचिन्मात्रही इतराचा आश्रय नसावा, हा आहे. <span class="char-style-override-3">“जाहि न चाहिअ कबहुँ कछु तुम्ह सन सहज सनेहु। बसहु निरंतर तासु मन सो राउर निज गेहु॥”</span> (मानस २। १३१). जेथे कशाविषयीही कामना नाही, कोणाचाही आश्रय नाही ते ठिकाण भगवंताचे मुख्य घर आहे. जेथे जडतेचा आश्रय आहे, ते भगवंताचे स्वत:चे घर नाही. त्या ठिकाणी भगवान राहत नाहीत. तुम्ही कामनेंना ते ठिकाण देऊन टाकले आहे तर कामनाच त्या ठिकाणी राहतील. कोणत्याही अवस्थेत, मृत्यूसमयी, महान संकट काळातही कोणतीही इच्छा नसावी.</p>
<p class="TXT">एक मार्मिक गोष्ट सांगतो, तिकडे लक्ष द्या. <span class="char-style-override-3">“अपिचेत्सुदुराचारो भजते”</span> मध्ये “भजते” क्रियेचा कर्ता <span class="char-style-override-3">“सुदुराचार:”</span> आहे.तात्पर्य हे आहे की, तो पूर्वी भयंकर दुराचारी होता, असे नाही. ज्यावेळी तो भजन करतो, त्यावेळी तो सुदुराचारी आहे. आत्ता दुराचाराचा त्याग झालेला नाही. परंतु अंत:करणात दुराचाराविषयी आदर राहिला नाही, त्याचा आश्रय नाही. भगवान म्हणतात, त्याला—साधू माना <span class="char-style-override-3">“साधुरेव स मन्तव्य:”</span> हा विधी आहे, आज्ञा आहे, हुकूम आहे. तसे दिसत नाही म्हणून हुकूम दिला आहे. त्याला आम्ही साधू कसे मानावे? आपण स्वत: त्याला सुदुराचारी म्हणता आहात. माझा हा हुकूम आहे की, त्याला साधूच मानले पाहिजे. कशामुळे त्याला साधू मानावे? त्याने पक्का निश्चय केला आहे म्हणून त्याला साधू माना. <span class="char-style-override-3">“सम्यग्व्यवसितो हि स:”</span> तो आपल्या निश्चयाहून कधी ढळत नाही. काय कारण आहे? कारण तो साक्षात स्वयं परमात्म्याचा अंश आहे. याने संसाराचा, पदार्थांचा निश्चय केला होता, हीच तर त्याची चूक होती. संसाराला विमुख होऊन एका भगवंताचा निश्चय कराल, तर मग वेळ मुळीच लागणार नाही—<span class="char-style-override-3">“क्षिप्रं भवति धर्मात्मा शश्वच्छान्तिं निगच्छति।” </span>(९।३१) अर्थात तो तात्काळ धर्मात्मा बनतो आणि शाश्वत शांतीला प्राप्त होतो. त्या भक्ताचा कधी विनाश होत नाही—<span class="char-style-override-3">“न मे भक्त: प्रणश्यति”</span> (९।३१). मनुष्य भक्ती करता करताही भक्त होतो आणि अहंतेला बदलण्यानेसुद्धा भक्त होतो. मी भगवंताचा आहे. अशा प्रकारे आपल्या अहंतेला बदलून टाकले तर त्याच क्षणी भक्त होतो. जसे एखाद्या गुरुचा शिष्य झाला तर झालाच. बस! पुढचे गुरू महाराज पाहून घेतील. गीतेच्या शेवटी हीच गोष्ट अर्जुनाने म्हटली आहे—<span class="char-style-override-3">“करिष्ये वचनं तव”</span> (१८।७३). हीच शरणागती आहे, जी तात्काळ सिद्धी प्राप्त करून देणारी आहे.</p>


<p class="Page-Break"> </p>
<p class="Heading" id="toc_marker-4">२. तत्त्वप्राप्तीत उशीर लागत नाही</p>
<p class="TXT">जी गोष्ट आपल्या उन्नतीसाठी योग्य नाही, उपयोगी नाही, आपल्यासाठी लाभदायक नाही त्या गोष्टीचा त्याग करावा—एवढीच गोष्ट आहे, काही फार मोठी अवघड गोष्ट नाही. त्यागाने तात्काळ शांती मिळते—<span class="char-style-override-3">“त्यागाच्छान्तिरनन्तरम्”</span> (१२।१२) त्यात काही बाधा येत असेल तर सांगा, आपण त्यावर विचार करू स्पष्ट आणि सरळ भावाने सांगा. यामुळे मान होईल, अपमान होईल, स्तुती होईल, निंदा होईल, लोक काय म्हणतील, काय म्हणणार नाहीत—या सर्व गोष्टी सोडून द्या. जर आपणाला आपले कल्याण करून घ्यावयाचे असेल तर मग लोक काहीही म्हणोत, काहीही करोत, त्याकडे आपण लक्ष देऊ नये.</p>
<p class="Shlok-Color-2">तेरे भावै जो करौ, भलौ बुरौ संसार।</p>
<p class="Shlok-Color-2">“नारायण” तू बैठके, अपनौ भवन बुहार॥</p>
<p class="TXT">त्याग आणि कल्याण ही दोन्ही कामे आत्ता करावयाची आहेत. हे काम हळु हळु कित्येक दिवसपर्यंत करावयाचे आहे—असे नाही. परंतु लोकांच्या मनात ही गोष्ट अशी घर करून बसली आहे की, हे तर काही काळानंतर होईल. सज्जन हो! मी यावर खूप विचार केला आहे. ही गोष्ट भविष्यात होणारी नाहीच. जी वस्तू निर्माण केली जाते ती भविष्यात निर्माण होते. निर्माण करण्यात वेळ लागतो. परंतु जी वस्तू पूर्वीपासूनच आहे, त्यात वेळ लागत नाही. ती तात्काळ सिद्ध होते. म्हणून जी गोष्ट आपल्या माहीतीप्रमाणे खोटी आहे, असत्य आहे, योग्य नाही, लाभदायक नाही, तिचा त्याग करावयाचा. बस! त्याग जो होतो तो तात्काळ होतो. त्याग हळू-हळू होत नाही आणि ग्रहणसुद्धा हळू-हळू होत नाही.</p>
<p class="TXT">भगवंतांनी म्हटले आहे—<span class="char-style-override-3">“नासतो विद्यते भावो नाभावो विद्यते सत:।”</span> (गीता २।१६) <span class="char-style-override-3">“असत् वस्तूला सत्ता नसते आणि सत‍्चा कधी अभाव होत नाही.”</span> पुढे म्हटले आहे—<span class="char-style-override-3">“उभयोरपि दृष्टोऽन्तस्त्वनयोस्तत्त्वदर्शिभि:॥”</span> अर्थात या दोन्ही तत्त्वांना तत्त्वदर्शी पुरुषांनी पाहिले आहे. पाहिले आहे—असे म्हटले आहे. केले आहे असे म्हटले नाही. करण्यात वेळ लागतो, पाहण्यात वेळ लागत नाही. जर वेळ लागत असेल, समय लागत असेल, तर तुम्ही पाहणे पसंत केले नाही, करणे पसंत केले आहे असे समजतो. ज्ञान, भक्ती, योग हे तात्काळ सिद्धी करवून देणारे आहेत. यांच्याकडून होणारी सिद्धी वर्तमानकाळात होते. जर ही वर्तमानातली वस्तू नसती, यावेळी सिद्ध होणारी नसती तर मग सिद्धी कशी होईल? हिला निर्माण करावे लागत नाही, कोठून आणावे लागत नाही, कोठे घेऊन जावे लागत नाही, यात काही परिवर्तन करावे लागत नाही, मग याला वेळ लागण्याचे कारणच काय आहे? यावर विचार करा.</p>
<p class="TXT">श्रोता—महाराजजी! आम्हा लोकांत असा भाव घर करून बसला आहे की, तुमच्यामध्ये तर त्याग-वैराग्य होते, साधना होती, त्यामुळे तुमचे अंत:करण शुद्ध झाले आणि तुमचे काम झटपट होऊन गेले. आम्हा लोकांचे अंत:करण शुद्ध नाहीच म्हणून ही गोष्ट आमच्या मनात ठसत नाही!</p>
<p class="TXT">स्वामीजी—तुमची ही गोष्ट संपूर्णपणे असत्य आहे. हे बघा! मी तुहाला एक गोष्ट सांगतो. तुम्हाला त्याबद्दल विश्वास होईल—असे काही माझे सामर्थ्य नाही. ही गोष्ट तर मला पटली आहे, तुम्हाला पटणार नाही असे होणारच नाही. तुमचे अंत:करण कितीही अशुद्ध असो, गीतेने म्हटले आहे—</p>
<p class="Shlok-Color-2">अपि चेदसि पापेभ्य: सर्वेभ्य: पापकृत्तम:।</p>
<p class="Shlok-Color-2">सर्वं ज्ञानप्लवेनैव वृजिनं संतरिष्यसि॥ </p>
<p class="TXT-Right">(४।३६)</p>
<p class="TXT">“जर तू संपूर्ण पाप्यापेक्षाही अधिक पापी असशील, तरीही तू ज्ञानरूपी नावेंद्वारा संपूर्ण पाप-समुद्रातून उत्तम प्रकारे तरून जाशील.”</p>
<p class="TXT"><span class="char-style-override-3">“पापेभ्य: सर्वेभ्य: पापकृत्तम:”</span> म्हणून पापाची शेवटची मर्यादा सांगितली. एवढे संस्कृत भाषेचे ज्ञान तर पुष्कळांना असेल की, <span class="char-style-override-3">“पापेभ्य:”</span> शब्द बहूवचन असल्याने संपूर्ण पाप्यांचा वाचक आहे. असे असूनही त्याबरोबर <span class="char-style-override-3">“सर्वेभ्य:”</span> शब्द दिला आहे. “सर्वेभ्य:” शब्दही संपूर्णाचा वाचक आहे. आता विचार करा की हे दोन्ही शब्द वापरल्यानंतरसुद्धा भगवंतांनी “पापकृत्तम:” शब्द याशिवाय दिला आहे जो अतिशयताबोधक आहे. प्रथम “पापकृत्” असतो, नंतर “पापकृत्तर” होतो आणि त्यानंतर “पापकृत्तम” होतो. ही शेवटची मर्यादा आहे. संपूर्ण संसारात जेवढे काही पापी होऊ शकतात, त्या संपूर्ण पाप्यापेक्षाही अत्यधिक पापी. त्याचे अंत:करण किती अशुद्ध असेल, सांगा? तुमच्या मनाला अशी खात्री पटते काय की, मी तेवढा पापी आहे? असे वाटत नाही ना? भगवान म्हणतात की, असा महान पापीसुद्धा ज्ञानरूपी नावेद्वारा संपूर्ण पापातून तरून जातो. असे सांगून मग पुढील श्लोकात म्हणतात—</p>
<p class="Shlok-Color-2">यथैधांसि समिद्धोऽग्निर्भस्मसात्कुरुतेऽर्जुन। </p>
<p class="Shlok-Color-2">ज्ञानाग्नि: सर्वकर्माणि भस्मसात्कुरुते तथा॥ </p>
<p class="TXT-Right">(४।३७)</p>
<p class="TXT">“हे अर्जुन! जसा प्रज्वलित असलेला अग्नी लाकडांना संपूर्णपणे भस्म करून टाकतो, तसेच ज्ञानरूपी अग्नी संपूर्ण कर्मांना सर्वथा भस्म करून टाकतो.”</p>
<p class="TXT">फार भडकत असलेला अग्नी असेल, मामूली अग्नी नसेल, त्यासाठी <span class="char-style-override-3">“समिद्ध: अग्नि:”</span> शब्द दिले आहेत. <span class="char-style-override-3">“अग्नि:”</span> एकवचन आहे. त्या बरोबर बहुवचन शब्द <span class="char-style-override-3">“एधांसि” (ईंधन)</span> दिला आहे. भस्मासाठी <span class="char-style-override-3">“भस्मसात्”</span> शब्द म्हटला आहे. <span class="char-style-override-3">“भस्मसात्”</span> याचा अर्थ संपूर्णपणे भस्म करणे, त्याची राखसुद्धा शिल्लक राहू नये, असा अर्थ होतो. त्याप्रमाणे ज्ञानरूपी अग्नी संपूर्ण पापांना भस्मसात करून टाकतो. पूर्वी असे म्हटले की, ज्ञानरूपी नावेद्वारा संपूर्ण पाप-समुद्रातून तरून जाशील. दुसरा दृष्टांत यासाठी दिला की, समुद्र तरून गेल्यावर समुद्राचा अभाव होत नाही, समुद्र शिल्लक राहतो. त्या शिल्लक राहत असलेल्याच्या संशय निरसनासाठी दुसरा दृष्टांत दिला की, ज्ञानरूपी अग्नीने सर्व पापांचा संपूर्णपणे विनाश होतो, कोणतेही पाप शिल्लक राहत नाही. येथे <span class="char-style-override-3">“कर्माणि”</span> म्हणण्यानेसुद्धा काम भागत होते, तरीही त्याच्याबरोबर <span class="char-style-override-3">“सर्व”</span> शब्द दिला आहे. तात्पर्य हे आहे की, संचित, क्रियमाण आणि प्रारब्ध, सर्व कर्मांचा विनाश होतो. आता याला वेळ कशाला लागेल?</p>
<p class="TXT">श्रोता—महाराज! आपण जी गोष्ट सांगता, ती युक्तीने योग्य पटते, परंतु ज्यावेळी आम्ही आपल्या अंत:करणाकडे दृष्टी वळवितो त्यावेळी आमचे अंत:करण अशुद्ध असलेले पाहून आमचे मन अत्यंत व्याकुळ होते.</p>
<p class="TXT">स्वामीजी—आता लक्ष देऊन ऐका. अंत:करण “करण” आहे की “कर्ता”? हे तर करण आहे आणि तत्त्व करणसाध्य (करणाने प्राप्त होणारे) नाही, ते तर करणनिरपेक्ष आहे. जर ते करणसाध्य असते तर आम्ही आपले म्हणणे मान्य केले असते की होय, ठीक आहे. जे निर्माण केले जाते, जे कोठून तरी आणले जाते, जे कुठेतरी नेले जाते, ज्यात परिवर्तन केले जाते. अशाप्रकारे ज्यामध्ये क्रिया केल्याने काही ना काही विकृती येते, तेथे करण काम करते ज्यामध्ये विकृती येत नाही त्यामध्ये करण काम करीत नाही. तत्त्वप्राप्तीत करणाची अपेक्षा नाही. करणाशीतर संबंध विच्छेद करावयाचा आहे. अरे बाबा! ज्याचा त्याग करावयाचा आहे त्याला शुद्ध अशुद्ध काय करावयाचे आहे? शुद्ध असले तरी त्याग केला पाहिजे, अशुद्ध असले तरी त्याग केला पाहिजे.</p>
<p class="TXT">श्रोता—महाराजजी! <span class="char-style-override-3">“समदु:खसुख: स्वस्थ:”</span> (गीता १४।२४), <span class="char-style-override-3">“अद्वेष्टा सर्वभूतानाम्”</span> (गीता १२। १३) इत्यादी लक्षणे दिसली तर अंत:करण शुद्ध आहे असे कळेल. तसे लक्षण दिसले नाही तर असे वाटते की, काही उपयोग झाला नाही.</p>
<p class="TXT">स्वामीजी—हे पहा! मी काल रात्रीही सांगितले होते आणि आत्ताही सांगतो. हा तर तुम्हाला विश्वास आहे की, मी तुम्हाला धोका देत नाही?</p>
<p class="TXT">श्रोता—होय, विश्वास आहे.</p>
<p class="TXT">स्वामीजी—तर मग मी आपणाला सांगतो की, तुम्ही समजा कितीही पापी असाल, फार मोठे पापी असाल, तरीही तुम्हाला आत्ता बोध होऊ शकतो. ही गोष्ट केवळ माझ्यासाठी नाही, माझ्यासाठी असती तर मी तुम्हाला कशाला सांगितले असते? तुमच्यासाठी, माझ्यासाठी दोघासाठी ही गोष्ट आहे. आपल्या पापांचा केवढाही मोठा दर्जा असला, केवढॺाही डीग्रीचे पाप असो, त्याच्याशी आपल्याला काहीही कर्तव्य नाही. सर्व पापे भस्मसात होतात.</p>
<p class="TXT">श्रोता—पापाची वासना पुन्हा पुन्हा निर्माण होते महाराजजी!</p>
<p class="TXT">स्वामीजी—पापाची वासना निर्माण होत असली तर होऊ द्या. माझी एक गोष्ट तुम्ही मान्य करा. मनात पाप आले तर येऊ द्या, वाईट संकल्प आले तर येऊ द्या. तुम्ही त्याला मुळीच भिऊ नका. त्यांना कसोटीला लावूच नका. पापे टिकूच शकणार नाहीत, आपोआप भस्म होऊन जातील. पापे करणावर टिकलेली नसतात. पापे कर्त्यावर टिकून असतात. म्हणून करण शुद्ध नाही याबद्दल तुम्ही कशाला चिंता करता? कर्ता जर शुद्ध झाला तर आपोआप करण शुद्ध होईल यावर विचार करा की, कर्ता शुद्ध झाल्यास करण अशुद्ध कसे राहील? तुम्ही जर सचेत असाल तर लेखणी कशी चूकीचे लिहील? लेखणी तर करण आहे आणि तुम्ही कर्ता आहात. गीतेने “अपि चेदसि” जर तू असा आहेस—असे म्हटले आहे. “जर करण असे आहे” असे म्हटले नाही.</p>
<p class="TXT">तुम्ही सर्वजण एवढे येथे बसला आहात. यापैकी कोणीही एखादा असे मुळीच मानू शकत नाही की, मी तर संसारातील संपूर्ण पाप्यापेक्षाही अधिक पापी आहे. नम्रता प्रदर्शनासाठी समजा एखाद्याने म्हटले की, मी असा पापी आहे <span class="char-style-override-3">“मो सम कौन कुटिल खल कामी,”</span> परंतु तुमच्या हृदयात ज्याप्रमाणे “तत्त्वप्राप्तीत वेळ लागत नाही” ही गोष्ट पटत नाही, त्याचप्रमाणे तुमच्या अंत:करणात ही गोष्टही पटणार नाही की, मी सर्वात अधिक पापी आहे. कोणी असे मानूच शकत नाही, कारण स्वामीजी महाराज सत्संग घेतात, नाम-जप करतात, पाठपूजन करतात, संध्या-गायत्रीजप करतात, काहीना काही करीतच राहतात मग आम्ही हे कसे मानावे की, आम्ही सर्वात अधिक पापी आहोत? जर असे झाले तर शरीराचा तडफडाट होऊ लागेल. अंत:करण तडफडू लागेल तर तात्काळ कल्याण होईल वेळ लागणार नाही. ही जी वेदना आहे त्यात पाप नाश करण्याची फार मोठी शक्ती आहे.</p>
<p class="TXT">श्रोता—महाराजजी! संस्कार असे घर करून बसले आहेतकी, साधन केल्यानेच तत्त्वप्राप्ती होईल. भजन-जप-कीर्तनकेल्यानेच होईल. पुन्हा पुन्हा पुस्तकातूनही वाचल्याने असेच आढळून येते, त्यामुळे ही गोष्ट अंत:करणात ठासून भरली आहे.</p>
<p class="TXT">स्वामीजी—पुस्तके तर मीही वाचली आहेत. मी पुस्तके वाचली नाहीत, असे काही नाही. परंतु मी जी गोष्ट सांगत आहे ती देखील पुस्तकातीलच सांगत आहे. आता मी जे दोन गीतेचे श्लोक सांगितले आहेत, यात वेळ लागण्याविषयी कुठे म्हटले आहे? ही गोष्ट जशी ज्ञानात सांगितली आहे तशीच भक्तीतही सांगितली गेली आहे.</p>
<p class="Shlok-Color-2">अपि चेत्सुदुराचारो भजते मामनन्यभाक्।</p>
<p class="Shlok-Color-2">साधुरेव स मन्तव्य: सम्यग्व्यवसितो हि स:॥ </p>
<p class="TXT-Right">(गीता ९।३०)</p>
<p class="TXT">“जर एखादा दुराचाराती दुराचारीसुद्धा अनन्यभावाने माझे भजन करत असेल तर त्याला साधूच मानले पाहिजे, कारण त्याने फारच उत्तम रीतीने निश्चय केला आहे.”</p>
<p class="TXT">दोन्हीही ठिकाणी (४।३६ आणि ९।३० मध्ये) <span class="char-style-override-3">“अपि चेत्” </span>पद आले आहेत. तात्पर्य हे आहे की, तू असा नाहीस, परंतु जर तू अथवा दुसरा कोणीही असा झाला असेल तरी कल्याण निश्चित होईल. जर असा नसेल तर प्रश्नच नाही. <span class="char-style-override-3">“साधुरेव स मन्तव्य:”</span> “त्याला साधूच मानले पाहिजे” असे म्हणण्याचे काय तात्पर्य आहे? तुमच्यात साधूपणा दिसत नाही, <span class="char-style-override-3">“अद्वेष्टा सर्वभूतानाम्”</span> दिसत नाही, तरीही मानून घ्या. ज्ञानात तर जाणून घ्यावे आणि भक्तीत मानून घ्यावे. ह्या दोन गोष्टी तत्त्व जाणण्याच्या अंतर्गत येतात.</p>
<p class="TXT">तत्त्वाने मानून घेण्याचेच नाव जाणणे आहे. मानून घेण्याचा जो प्रभाव आहे तो जाणण्यापेक्षा काही कमी नाही. जसे बालक ही माझी आई आहे असे मानतो. ही मानलेली गोष्ट आहे. जाणलेली, अनुभवलेली गोष्ट नाही. <span class="char-style-override-3">“यो मामजमनादिं च वेत्ति लोकमहेश्वरम्”</span> (गीता १०। ३). येथे <span class="char-style-override-3">“वेत्ति”</span> चा अर्थ मानणे असा आहे, जाणणे नाही. कारण मनुष्य भगवंतांना अनादी कसा जाणेल? हे तर तो मानेलच. त्याचप्रमाणे <span class="char-style-override-3">“जन्म कर्म च मे दिव्यमेवं यो वेत्ति तत्त्वत:।”</span> (४। ९) यातही मानण्याचीच गोष्ट आहे, कारण भगवंताच्या जन्म आणि कर्मांना तोच जाणू शकेल. जो भगवंताच्या जन्म आणि कर्मांच्या पूर्वी असेल. भगवंताच्या जन्म आणि कर्म (उत्पत्ती, स्थिती, प्रलय करणे इत्यादी) यापूर्वी कोण झाला आहे? म्हणून येथे <span class="char-style-override-3">“तत्त्वत: वेत्ति”</span> चा अर्थ दृढतापूर्वक मानणेच आहे. <span class="char-style-override-3">“भोक्तारं यज्ञतपसां सर्वलोकमहेश्वरम्। सुहृदं सर्वभूतानाम् ज्ञात्वा.......”</span> (५। १९) यात ही <span class="char-style-override-3">“ज्ञात्वा”</span> पद मानण्याच्या अर्थातच आले आहे.</p>
<p class="TXT">श्रोता—यात महाराजजी, परोक्ष ज्ञान आणि अपरोक्ष ज्ञान.....?</p>
<p class="TXT">स्वामीजी—हे बघा! आता तुम्ही पुस्तकातील कोणती गोष्ट समोर आणू नका. पुस्तकाचे प्रमाण देऊन मला गप्प बसवू इच्छित असाल तर मी गप्प बसेल. त्यापेक्षा दुसरे काय होईल? परंतु त्यामुळे कोणती गोष्ट निकालात लागेल? आपल्या समस्येत अधिक गुंतागुंत होईल, समस्या समाप्त होणार नाही. मी स्पष्ट सांगतो की, ज्ञान परोक्ष होतच नाही, होऊ शकतच नाही. ज्ञान अपरोक्षच होते. ज्ञान होईल तर ते परोक्ष कसे होईल? आणि परोक्ष असेल तर त्याला ज्ञान कसे म्हणता येईल? अनुभव दोन कसे असणार? जाणणे दोन कसे असेल? यावरही तुम्ही खूप विचार करा, मी असे केले आहे. ग्रंथापासून लाभ होतो पण नुकसान अधिक होते. ही गोष्ट तर नास्तिकपणाची दिसते. परंतु माझा विचार तर असाच झाला आहे. जर तुम्ही आपले कल्याण इच्छित असाल तर आत्ताच ह्या गोष्टी सोडून द्या. अनुभव परोक्ष नसतोच.</p>
<p class="TXT">श्रोता—एखाद्या वस्तूला मानले तर हे झाले परोक्ष ज्ञान......</p>
<p class="TXT">स्वामीजी—ही मानलेली गोष्ट नाहीच, ही तर शिकलेली गोष्ट आहे. मानलेली गोष्ट याहून वेगळी असते, शिकलेली गोष्ट वेगळी असते, जाणलेली गोष्ट वेगळी असते. पोपट <span class="char-style-override-3">“राधेकृष्ण-गोपीकृष्ण”</span> म्हणणे शिकून घेतो तर तो परोक्ष ज्ञानी झाला. परोक्ष ज्ञान असूच शकत नाही. जे परोक्ष आहे त्याला ज्ञान कसे म्हणावे? अंत:करण, इंद्रिये <span class="char-style-override-3">“अक्ष”</span> आहेत, याहून <span class="char-style-override-3">“पर”</span> असेल ते ज्ञान कसे होईल? ही तर एक प्रक्रिया आहे. प्रक्रियेनुसार विचार केला तर हेही योग्य आहे. या प्रक्रियेत प्रथम विवेक, वैराग्य,षट्संपत्ती, मुमुक्षा—या साधन चतुष्टयाने युक्त असले पाहिजे. त्यानंतरश्रवण, मनन, निदिध्यासन झाले पाहिजे. मग तत्त्वपदार्थसंशोधन करावे. हा फार लांबचा रस्ता आहे. यात तात्काळ सिद्धी होत नाही.</p>
<p class="TXT">श्रोता—महाराजजी! आपण सांगितले की, आम्ही शरीर नाहीत. शरीर आत्म्याहून भिन्न आहे. आपल्या सांगण्याप्रमाणे आम्ही ती गोष्ट मान्य केली.</p>
<p class="TXT">स्वामीजी—हे मानणे, मानणे नव्हे बाबांनो, हे शिकणे आहे. माझी गोष्ट लक्षात ठेवा की, हे मानणे नाहीच. समजा अनुभव आला नाही परंतु मान्यता दृढ झाली पाहिजे. ज्याप्रमाणे नारदांच्या उपदेशाविषयी पार्वतीची दृढ मान्यता होती—</p>
<p class="Shlok-Color-2">जन्म कोटि लगि रगर हमारी।</p>
<p class="Shlok-Color-2">बरउँ संभु न त रहउँ कुआरी॥</p>
<p class="Shlok-Color-2">तजउँ न नारद कर उपदेसू।</p>
<p class="Shlok-Color-2">आप कहहिं सत बार महेसू॥</p>
<p class="TXT-Right">(मानस १। ८१। ३)</p>
<p class="TXT">भगवान शंकरांनी जरी सांगितले, तरीही नारदांच्या उपदेशाचा त्याग करणार नाही. भगवान भूल करू शकतात परंतु नारदाकडून भूल होऊ शकत नाही याला मानणे म्हणतात. शरीर आणि मी दोन आहेत. ब्रह्मदेव जरी म्हणाले की, शरीर आणि तुम्ही एक आहात, तर त्यांची भूल होऊ शकते, परंतु आमची होऊ शकत नाही. आपल्या लक्षात जरी ही गोष्ट आली नाही तरी ही गोष्ट अशीच आहे. अशा प्रकारची दृढ मान्यता ज्ञानाप्रमाणे उद्धार करविणारी आहे. ही मान्यता परोक्ष नाही. तुम्ही लग्न केले तर पत्नीला आपली मानले. आता यात काही संशय राहतो काय? विपरीत धारणा होते काय? सांगा! मानण्याव्यतिरिक्त यात कोणती गोष्ट आहे? केवळ मानल्या मुळेच स्त्री सती जाते,अग्नीत जळून जाते. जळत असतानाही अग्नी दु:खदायक वाटत नाही.</p>
<p class="TXT">हरदोई जिल्ह्यात इकनोरा गाव आहे. त्या गावात अगदी जवळच्या काळात एक स्त्री सती गेली. करपात्रीजी महाराजांनी सांगितले की, त्यांनी स्वत: त्या स्थानाला पाहिले आहे आणि तो प्रसंग ऐकला आहे. पती दूर गावी होता आणि मुलगी तिच्या मामाच्या घरी होती. तिने पतीच्या आजाराची गोष्ट ऐकली. त्यानंतर तिला कळले की, पतीचा देहांत झाला, तेव्हा तिने म्हटले की, मला लवकर पोहचवा. नंतर ती म्हणाली मी त्या ठिकाणी पोहचू शकत नाही, कारण त्यांची दाह क्रिया मी जाण्यापूर्वीच होऊन जाईल. मी तर इथेच सती जाईल. सर्वांनी तिला असे करण्यापासून रोखले. रात्र होती. दिवा जळत होता. तिने दिव्यावर करंगळी धरली. ती अंगूली (बोट) अशी जळू लागली जशी मेणबत्ती जळते. तिने म्हटले मला जर तुम्ही येथे ठेवाल तर तुमचे घर जळून जाईल. म्हणून मला बाहेर जाऊ द्या. घरच्या लोकांनी बाहेर जाण्याची परवानगी दिली. तेव्हा तिने सहजच भिंतीला करंगळी घासून अग्नी विझवून टाकला. करपात्रीजी महाराजांनी सांगितले की, जेथे बोट विझविले ती जागा मी स्वत: पाहून आलो आहे. भिंतीवर त्याची खूण होती. त्या स्त्रीला घरच्या लोकांनी बाहेर आणले परंतु म्हणाले की, आम्ही तुला लाकूड देणार नाही अथवा अग्नी देणार नाही. नाही तर आमच्यावर माणूस जाळल्याचे संकट ओढवेल. तिने भगवान सूर्याची प्रार्थना केली आणि अग्नी देण्यासाठी मागणी केली. ती तिथे उभी असतानाच जळून गेली. जवळ पिंपळाचा वृक्ष होता तो अर्धा जळाला. तेथील मुसलमानांनी स्वत: पाहित्याचे सांगितले आहे. आता तिच्यात कोणते ज्ञान होते, सांगा? पती गेले आता मी राहू शकत नाही. त्यांचाच अंश आहे मी. त्यांची दाहक्रिया झाली. माझी कशी होणार नाही? याला मान्यता म्हणतात. ऐकले आणि शिकून घेतले याला मान्यता म्हणत नाहीत. याचे नाव शिकणे आहे. शिकून व्याख्यान देतात, खूप पुस्तके लिहून काढतात.</p>
<p class="TXT">ज्ञान अपरोक्षच होत असते परोक्ष नसतेच. मी या गोष्टीवर विचार केला आहे आणि यापेक्षा जास्त काय सांगू? एकदम तात्काळ सिद्धि होते अशी ही गोष्ट आहे. एक दुसरी गोष्ट सांगतो. तुमच्या मान्यतेने तुम्हाला लाभ आहे का माझ्या मान्यतेने तुम्हाला लाभ आहे? तुम्हाला कोणत्या गोष्टीत लाभ आहे? तुम्ही आता परोक्ष-अपरोक्ष घेऊन बसलात. अशा मान्यतेने लाभ आहे का मीजे सांगतो त्यापासून लाभ आहे? तुम्हाला लाभाची गोष्टसुद्धा समजत नाही. जर धोका झाला असेल तर आजपर्यंत कोणते चांगले काम झाले आहे? धोकाच झाला आहे. माझ्या म्हणण्याने आणखी एक धोका होईल. परंतु मी जे सांगत आहे त्यात धोका होणार नाही, होऊ शकत नाही, होणे शक्यही नाही. एकदम गोष्ट सत्य आहे.</p>
<p class="TXT">पंढरपूरमुक्कामी चातुर्मास झाला, त्यावेळी मी ही गोष्ट तात्काळ सिद्धी होण्याबद्दल म्हटली. त्याठिकाणी सर्वांनी हेच म्हटले की, असे होत नाही. अभिमानाची गोष्ट आहे. मी असे ठासून सांगितले की, मराठी भाषा मला येत नाही आणि इकडील संतांची वाणी मी वाचली नाही. परंतु माझा असा विश्वास आहे की, या प्रांतात श्रीएकनाथजी महाराज, श्रीतुकारामजी महाराज, श्रीज्ञानेश्वरजी महाराज इत्यादी अनुभवी संत झाले आहेत, त्यांच्या वाणीत तात्काळ सिद्धीची गोष्ट अवश्य आली असेल. त्यांच्या वाणीत ही गोष्ट आल्याशिवाय राहूच शकत नाही. एवढॺातच एक माणूस म्हणाला की, होय, अमुक अमुक ठिकाणी तात्काळ सिद्धी प्राप्त होण्याविषयी गोष्ट आली आहे.</p>
<p class="TXT">गीता म्हणत आहे—<span class="char-style-override-3">“अपि चेदसि पापेभ्य: सर्वेभ्य: पापकृत्तम:”</span> ही गोष्ट माना. या गोष्टीविषयी मनात शंका ठेवू नका. अंत:करण अशुद्ध असले तरी ज्ञान होऊ शकते. अंत:करण संपूर्णपणे शुद्ध झाल्यावर मग काय राहते? अंत:करण शुद्ध करणे आणि अंत:करणाशी संबंध-विच्छेद करणे-ह्या दोन बाबी आहेत. तुम्हाला मी हे ठासून सांगतो की, तुम्ही जर अंत:करणाला आपले मानून शुद्ध कराल तर शुद्ध होणार नाही. का होणार नाही? माझे अंत:करण आहे हीच अशुद्धी आहे.</p>
<p class="TXT">गोस्वामीजीनीं ममतेलाच मल म्हटले आहे—“ममता मल जरि जाइ” (मानस० ७। ११७ क). मल लावून धूत असाल, शुद्ध करीत असाल, तर शुद्ध होईल काय? ममता ठेवाल तर अंत:करण कधीही शुद्ध होणार नाही. गीतेनेसुद्धा ममता सोडण्यासाठी सांगितले आहे—<span class="char-style-override-3">“निर्ममो निरहंकार: स शान्तिमधिगच्छति”</span> (२।७१).</p>


<p class="Page-Break"> </p>
<p class="Heading" id="toc_marker-5">३. अंत:करणाच्या शुद्धीचे उपाय</p>
<p class="TXT">हे राग-द्वेष, काम-क्रोध इत्यादी उत्पन्न होतात आणि नष्ट होतात, येतात आणि जातात. परंतु तुम्ही उत्पन्न-नष्ट होता काय? आणि येता जाता काय? नाही. तर मग हे (राग-द्वेषादी दोष) तुमच्यापासून वेगळे झाले ना? वेगळे असल्याने हे तुमच्यात नाहीत—ही गोष्ट निश्चित झाली. म्हणून हे दोष माझ्यात नाहीत असा पक्का निश्चय केला पाहिजे. जर हे तुमच्यात असते तर जोपर्यंत तुम्ही रहाल तोपर्यंत हे देखील राहिले असते आणि जर तुम्ही राहिले नाहीत तर हेही राहणार नाहीत. परंतु तुम्ही तर राहता आणि हे राहत नाहीत. हे आगंतुक आहेत, तुम्ही थोडेच आगंतुक आहात? तुमचा भाव (असणेपणा)तर निरंतर राहतो. गाढ झोपेत “मी आहे” असा स्पष्ट भाव नसतो, तरीही जागे झाल्यावर हा भाव असतोच की, आत्तापर्यंत मी झोपलो होतो, आता जागा झालो आहे. मी झोपलो होतो, त्यावेळी माझा अभाव होता असे दिसत नाही. आपल्या स्वत:चा भाव तर निरंतर आपल्या अनुभवात येत आहे आणि या दोषांचा आगंतुकपणा प्रत्यक्ष आपल्या अनुभवात येत आहे. या दोषांचा भाव आणि अभाव दोन्ही आपल्याला समजतात. तात्पर्य हे झाले की, हे राग-द्वेष इत्यादी तुमच्या स्वरूपात नाहीत, उलट तुमच्या मन, बुद्धी, इंद्रियांमध्ये येतात. परंतु शरीराला मी माझे मानल्यामुळे यांच्याशी आपल्या संबंधाचा अभाव दिसत नाही.</p>
<p class="TXT">हे बघा! एक गोष्ट सांगतो. तुम्ही लक्ष देऊन ऐका. तुम्हा-आम्हाला संसारातील जितके काही ज्ञान होते, ते सर्व सांसारिक पदार्थ शरीर, इंद्रिये, अंत:करण यांना बरोबर घेऊनच होते. परंतु स्वचा बोध शरीर, इंद्रिये, अंत:करण यांना बरोबर ठेवून होत नाही. आता ही जी गोष्ट आहे की, अंत:करण शुद्ध झाल्यावरच संसाराचे स्पष्ट ज्ञान होईल, परंतु स्वरूपाचा बोध कसा होईल? यावर शंका करा.</p>
<p class="TXT">श्रोता—महाराजजी! अंत:करण शुद्ध झाल्याने अंत:करणाशी संबंध-विच्छेद होईल त्यामुळे बोध आपोआप होईल. </p>
<p class="TXT">स्वामीजी—जड-चेतन, सत्-असत्, नित्य-अनित्य याविषयी जो विवेक आहे, त्या विवेकाला महत्त्व न दिल्यामुळेच बोध होत नाही. विवेकाला महत्त्व दिले तर अविवेक समाप्त होईल आणि बोध होईल. तो विवेक तुमच्यात आहे आणि आत्ता आहे. त्या विवेकाला तुम्ही प्रकाशित केले नाही, त्याला तुम्ही सचेत केले नाही, त्याला जागृत केले नाही, त्याला आदर दिला नाही, त्याला महत्त्व दिले नाही—ही चूक केली. अंत:करण शुद्ध झाले तर काय होईल? शुद्ध झाल्याने पारमार्थिक रुची निर्माण होईल. ही गोष्ट होईल दुसरे काही होणार नाही.</p>
<p class="TXT">एक फार मोठी मार्मिक गोष्ट आहे जिकडे साधकाचे लक्ष जात नाही. परमात्मतत्त्वाचा अथवा स्वरूपाचा बोध करणनिरपेक्ष आहे, करणसापेक्ष नाही. म्हणून करण शुद्ध असो अथवा अशुद्ध असो, त्यापासून विमुख झाल्यास तो बोध होईल.</p>
<p class="TXT">श्रोता—अंत:करण शुद्ध झाल्याशिवाय त्याच्याशी संबंध तुटू शकतो काय?</p>
<p class="TXT">स्वामीजी—वास्तविक पाहिले तर संबंध नाहीच, परंतु संबंध मानलेला आहे. मानलेला संबंध नाही मानल्याने समाप्त होईल. यात शुद्धी अशुद्धीचे काही देणे घेणे नाही.</p>
<p class="TXT">श्रोता—ही मान्यता अंत:करण शुद्ध झाल्याविनाही होऊ शकते काय?</p>
<p class="TXT">स्वामीजी—निश्चित होऊ शकते. तुमच्या ठिकाणी मी मुक्त व्हावे, मला बोध व्हावा असा अंत:करणातून भाव निर्माण झाला पाहिजे. माझे अंत:करण शुद्ध व्हावे, त्याच्याशी संबंध विच्छेद व्हावा—ही गोष्ट वास्तविक संबंधाला दृढ करणारी आहे. एखाद्याला समाप्त करू इच्छिता परंतु समाप्त करण्यापूर्वी त्याची सत्ता मानता. जर त्याची सत्ताच मानली नाही तर मग कोणाला समाप्त करता? सत्ता मानता म्हणूनच तर तुम्ही संबंध-विच्छेद करू इच्छिता. संबंध आहे—ही मान्यता असते तेव्हा तिला नाहीसे करता. मी म्हणतो अंत:करणाशी संबंध नाहीच. त्या शास्त्रीय प्रणालीत आणि या प्रणालीत हाच मुख्य फरक आहे. ज्याप्रमाणे वेदांतात असे आढळून येते की <span class="char-style-override-3">“अध्यारोपापवादाभ्यां निष्प्रपंचं प्रपंचयते”</span> अध्यारोप आणि अपवाद या दोन्हीमुळे निष्प्रपंचाचा प्रपंच होतो अर्थात परमात्म्याचे विवेचन होते. तर मी म्हणतो की, जर अपवादच करावयाचा आहे तर अध्यारोप करायचाच कशाला?</p>
<p class="TXT">श्रोता—माझा प्रश्न हाच आहे की, अंत:करणाची शुद्धी झाल्या शिवाय मान्यता होतच नाही.</p>
<p class="TXT">स्वामीजी—मी म्हणतो की, मान्यता होते. अंत:करणाला बरोबर घेऊन मान्यता केली तर ती होणार नाही. हे बघा! सनकादिकांनी ब्रह्मदेवाजवळ जाऊन प्रश्न केला की, मन विषयात फसले आहे आणि विषय मनात घर करून बसले आहेत तर मग मनाला विषयापासून कसे हटवावे? त्यावेळी त्यांनी उत्तर दिले की, या दोन्हीपासूनही संबंध-विच्छेद करुन टाका <span class="char-style-override-3">“मद्रूप उभयं त्यजेत्” </span>(श्रीमद्भा० ११। १३। २६) हेच तर मी सांगत आहे. तुम्ही या साधनाला का पकडत नाही? ही शास्त्रीय गोष्ट आहे वैयक्तिक नाही. माझे वैयक्तिक म्हणणे एवढेच आहे की, याच शास्त्रीय तत्त्वाचा विशेष आग्रह धरावा दुसऱ्याचा आग्रह धरू नये. अध्यारोप करा, त्याची अगोदर कल्पना करा आणि नंतर ती कल्पना दूर करा. ह्या भानगडीत कशाला पडता? मन आणि विषय आपल्यात नाहीतच. असा निश्चय केल्यास साधकाला सिद्धी लवकर प्राप्त होते. म्हणून या पद्धतीचा अंगीकार करा, आदर करा. ही प्रणाली माझी नाही आणि या प्रणालीवर कोणीही आपला अधिकार गाजवू शकत नाही. ही तर सर्व सामान्य गोष्ट आहे.</p>
<p class="TXT">श्रोता—महाराजजी! जेथे जिज्ञासा असते, मान्यता असते, तेथेच आमची भोगाविषयी रुची उत्पन्न होते.</p>
<p class="TXT">स्वामीजी—भोगांची रुची आहे, सुख भोगाची इच्छा आहे—हीच घातक आहे. तुम्ही हिचा त्याग करीत नाही म्हणून संबंध-विच्छेद करणे कठीण वाटते, नाहीतर ही गोष्ट फारच सोपी आणि सरळ आहे.</p>
<p class="TXT">श्रोता—ही सुखभोगाची इच्छाच मुख्य आजार आहे महाराजजी.</p>
<p class="TXT">स्वामीजी—मुख्य आजार आहे तर ह्याला समाप्त करा. जर तुम्हाला वास्तविक हा आजार असल्याचे समजले असेल तर हा आजार आपल्यापासून दूर झाला समजा. डोळॺात घातलेले अंजन डोळॺाला दिसत नाही. जेव्हा ते अंजन डोळॺापासून दूर असेल, बोटावर लावले असेल तेव्हा ते डोळॺाला दिसते.</p>
<p class="TXT">श्रोता—स्वामीजी! दोषाला जाणत असतानाही आणि त्यांना समाप्त करण्याची इच्छा असूनही ते दोष समाप्त का होत नाहीत?</p>
<p class="TXT">स्वामीजी—जोपर्यंत सुखाची इच्छा आहे तोपर्यंत ते दोष दूर होणार नाहीत. जशी सुखभोगाची इच्छा आहे तशी त्यागाची इच्छा नाही. सुखभोगाची इच्छा अधिक प्रबल आहे. त्यापेक्षा त्याच्या त्यागाची इच्छा फारच कमजोर आहे.</p>
<p class="TXT">श्रोता—ही गोष्ट खरी आहे महाराजजी! सुखभोगाची रुची अधिक आहे.</p>
<p class="TXT">स्वामीजी—तर मग सुखभोगाच्या रुचीला दूर करा. त्या रुचीला दूर करण्यासाठी तुम्हाला अभ्यास करावा लागेल. जर अभ्यास न करता हे माझ्याठिकाणी नाहीतच असे मानून घ्याल तर काम लगेच होईल. वास्तविक अंत:करणाची शुद्धी करण्यापेक्षा अंत:करणाशी संबंध-विच्छेद केला तर ही गोष्ट फारच लवकर सिद्धी प्राप्त करविणारी आहे. संबंध-विच्छेद करण्याने जी शुद्धी होईल, तशी शुद्धी करण्याने होणार नाही. बालक मातेच्या मांडीवर असताना शुद्ध नसतो. मातेच्या मोहपूर्वक स्नेहात वाढलेला बालक मोहरहित होऊ शकत नाही. पित्याला मोह कमी असतो, तर पित्याजवळ वाढलेला बालक सुधारतो. अध्यापकाचा मोह त्यापेक्षा कमी असतो तर त्याच्याजवळ राहिलेला बालक त्यापेक्षा जास्त सुधारेल. तत्त्वज्ञ जीवन्मुक्ताला मोह नसतोच, म्हणून त्याच्याजवळ जो कोणी राहील तर तो फारच शुद्ध होईल. सुधारेल. अशा प्रकारे जर अंत:करणाला तुम्ही आपले मानत रहाल तर ते शुद्ध होणार नाही. माझेपणारूपी मल तर लावीत राहता आणि शुद्ध करू म्हणता. कसे शुद्ध कराल? माझे नाहीच—ही गोष्ट फारच शुद्ध करणारी आहे आणि लवकर शुद्ध करणारी आहे. ह्याच गोष्टीच्या अनुषंगाने माझी प्रणाली वेगळॺा प्रकारची दिसते. ती (दुसरी)प्रणालीही मी वाचलेली आहे आणि पाहिलेली आहे, तसेच ही प्रणालीही पाहिलेली आहे. त्या प्रणालीत वेळ लागतो, लवकर सिद्धी प्राप्त होत नाही. तुम्हीच पहा की, कितीतरी वर्षापासून तुम्ही सत्संग करीत आहात, साधन करीत आहात, परंतु वास्तविक सिद्धी किती जणांना प्राप्त झाली आहे? अशुद्धीला आदर देऊन, आपल्यात मानून तिला दूर करू इच्छिता. अशाने ती अशुद्धी नाहीशी होणार नाही. वास्तविक आपल्या स्वरूपात ही नाहीच. <span class="char-style-override-3">“शरीरस्थोऽपि कौन्तेय न करोति न लिप्यते॥”</span> (गीता १३।३१) अर्थातशरीरात स्थित असूनही आपले स्वरूप शरीरात स्थित नाही. कर्ता आणि भोक्ता नाही. अशा प्रकारे सरळ स्वरूपालाच पकडण्याची माझी प्रणाली आहे. ही काही नवीन गोष्ट नाही.</p>
<p class="TXT">श्रोता—परंतु स्वामीजी! रामायणामध्ये तर ज्ञानाला कठीण म्हटले आहे आणि आपण सोपे आहे म्हणता?</p>
<p class="TXT">स्वामीजी—तुम्ही प्रमाण द्याल तर मी चूप बसेल परंतु त्या गोष्टीला मी थोडेच मानणार? तुम्ही रामायणाची गोष्ट सांगालतर माझ्या हृदयात गोस्वामीजी महाराजांचा आदर असल्याकारणाने मी चूप बसेल. परंतु जी गोष्ट सोपी आहे ती कठीण कशी होईल?</p>
<p class="TXT">गोस्वामीजी महाराजांनी हिला सोपे म्हटले आहे—</p>
<p class="Shlok-Color-2">निर्गुन रूप सुलभ अति सगुन जान नहिं कोई। </p>
<p class="Shlok-Color-2">सुगम अगम नाना चरित सुनि मुनि मन भ्रम होइ॥ </p>
<p class="TXT-Right">(७। ७३ ख)</p>
<p class="Shlok-Color-2">ही दुसऱ्या कोणाची वाणी आहे काय? बोला!</p>
<p class="TXT">श्रोता—महाराजजी! गोष्ट समजत तर आहे परंतु त्याप्रमाणे आचरण होत नाही.</p>
<p class="TXT">स्वामीजी—हे बघा! गोष्ट एकच आहे. ती म्हणजे सुखभोगाची इच्छा. ही इच्छा तुम्ही सोडत नाही. सुख भोगावे आणि संग्रह करावा—ह्या दोन वस्तू आहेत. माझ्याजवळ वस्तू रहावी, पैसा रहावा, येवढा अधिकार असावा आणि त्यांच्याद्वारा मी सुख भोगावे—ही मुख्य बाधा आहे. सुखही बाधक नाही आणि संग्रहही बाधक नाही. सुख आणि संग्रहाविषयीची जी इच्छा आहे, हीच महान बाधक आहे. या इच्छेपासून कोणत्याही प्रकारचा लाभ नाही आणि नुकसान होण्याचे काहीही शिल्लक राहत नाही. नरक, चौऱ्यांशी लाख योनी, संताप, जलन, चिंता, भय—हे सर्व या इच्छेच्या अंतर्गतच आहेत.</p>
<p class="TXT">श्रोता—ही इच्छा मिटविण्यासाठी काय केले पाहिजे?</p>
<p class="TXT">स्वामीजी—दुसऱ्याचे हित कसे होईल? दुसऱ्याला सुख कसे होईल? दुसऱ्याचा सन्मान कसा होईल? दुसऱ्याला आराम कसा मिळेल? अशी लगन लागली पाहिजे. जसे आपल्याला सुख व्हावे अशी इच्छा होते त्याऐवजी तशीच इच्छा दुसऱ्याला सुख देण्याविषयी व्हावी. अशा प्रकारची लगन लागली तर आपल्या सुखाची आणि संग्रहाची इच्छा समाप्त होईल. समाप्त झाली नाही तर मला येऊन सांगा.</p>
<p class="TXT">जो दुसऱ्याच्या हिताविषयी रत आहेत, त्याला भगवंतांनी सगुण आणि निर्गुण दोन्हींची प्राप्ती सांगितली आहे. सगुणाच्या प्राप्तीविषयी म्हटले—<span class="char-style-override-3">“ते प्राप्नुवन्ति मामेव सर्वभूतहिते रता:” </span>(गीता १२। ४) आणि निर्गुणाच्या प्राप्तीविषयी म्हटले—<span class="char-style-override-3">लभन्ते ब्रह्मनिर्वाणमृषय:.....सर्वभूतहिते रता:</span> (गीता ५। २५)</p>
<p class="TXT">तुम्ही याला ज्ञानमार्ग समजून टाळता. तर कृपानाथ! असे करू नका. ज्ञानात, भक्तीत, कर्मयोगात सर्वामध्ये विवेक उपयोगाचा आहे. विवेकाशिवाय तुमचे साधन योग्य तऱ्हेने चालतच नाही. विवेक तर त्याच्यासाठीही उपयोगी आहे, जो स्वर्गाची प्राप्ती इच्छितो, सकामभावाने सिद्धी इच्छितो. त्याचे शरीर तर इथेच राहील, मग स्वर्गात कोण जाईल? म्हणून जे बंधनाला कारण आहे, त्यातही विवेकाची गरज आहे. जो आपला उद्धार इच्छितो, त्याच्यासाठी तर विवेक फारच उपयोगाचा आहे. जे याची उपेक्षा करतात, ते चूक करतात. भगवंतांनी तर गीतेचा आरंभही यातूनच केला आहे की, शरीर-शरीरी, देह-देही हे दोन आहेत, एक नाहीत. वास्तविकता हीच आहे. याच वास्तविकतेचा अनुभव करावयाचा आहे. वास्तविकतेचा अनुभव केला नाही तर दुसऱ्या कशाचा अनुभव करणार?</p>
<p class="TXT">श्रोता—विवेक परमात्म्याचे स्वरूप आहे काय?</p>
<p class="TXT">स्वामीजी—होय, विवेक स्वरूप होते. विवेक नाव आहे दोन तत्त्वाचे आणि परमात्मा एक तत्त्व आहे. विवेक परमात्म्यात परिणत होतो. विवेकाच्या जागी परमात्माच राहतो.</p>
<p class="TXT">श्रोता—विवेक कसा जागृत करावा?</p>
<p class="TXT">स्वामीजी—ह्याच तर विषयावर मी चर्चा करत आहे. तुम्ही आणि आम्ही मिळून यावेळी काय करत आहो? विवेक जागृत करण्यासाठीच आपण विचार करीत आहोत. विवेकासाठी अभ्यासाची गरज नाही, विचार गरज आहे. अभ्यासाने मुक्ती होत नाही आणि विचाराने मुक्ती प्राप्त होणे शिल्लक राहत नाही.</p>


<p class="Page-Break"> </p>
<p class="Heading" id="toc_marker-6">४. साधनेत मुख्य बाधा</p>
<p class="TXT">इंद्रिय आणि विषय यांच्या संबंधाने होणारे जे सुख आहे, त्याविषयी जी आसक्ती आहे, हीच मुख्य बाधा आहे. सांसारिक सुख जे भोगतो, अनुकूलतेत खुश होतो, हीच वास्तविक पारमार्थिक मार्गात बाधा आहे. साधन करीत असताना जर साधनेतही सुख घेतले, त्यात संतोष केला तर पुढील प्रगती खुंटते. ज्याप्रमाणे रजोगुण-तमोगुण तर बांधतातच परंतु सत्त्वगुणसुद्धा सुखाच्या आसक्तीमुळे बंधनात टाकतो—<span class="char-style-override-3">“सुखसंगेन बध्नाति”</span> (गीता १४।६) सुखाची आसक्ती समाप्त झाल्यास दु:ख संपूर्णपणे नाहीसे होते, ही गोष्ट अगदी सत्य आहे, निश्चित आहे. सुखासक्ती राहिली नाही तर परमानंदाची प्राप्ती होते, संपूर्ण दु:खाची निवृत्ती होते. मान-सन्मानाचे सुख आहे, भोगांचे सुख आहे,अनुकूलतेचे सुख आहे—हे मुख्य बाधक आहेत. जर एखादा शूर वीरतेने सुखाच्या लोलुपतेत न फसेल तर त्याची फारच लवकर प्रगती होते. सुखलोलुपतेचा संपूर्णपणे त्याग करताच प्रगती निश्चित होते—<span class="char-style-override-3">“त्यागाच्छान्तिरनन्तरम्”</span> (गीता १२। १२). ही फार महत्त्वाची सार गोष्ट आहे.</p>
<p class="TXT">मी पुष्कळ वर्षे व्याख्यान देत राहिलो. ऐकतही राहिलो, ऐकवितही राहिलो, वाचतही राहिलो, परंतु मनात हा खटका होता की, पाणी कुठे मुरत आहे? हा अटकाव कुठे आहे आणि का आहे? किती तरी वर्ष निघून गेले, तेव्हा कुठे ही गोष्ट सापडली. म्हणून तुम्हाला ही गोष्ट सांगितली की, तुम्ही बेसावध राहू नका. सुखासक्तीचा त्याग तुम्हाला करावयाचाच आहे. या त्यागाशिवाय शांती मिळू शकत नाही. शांतीतही सुखाचा भोग घ्याल तर परम शांतीला मुकाल. कल्याणाची इच्छा आहे,मुक्तीची इच्छा आहे तर मग सुखलोलुपतेचा त्याग करावाच लागेल. सुखाच्या आशेचा त्याग करावाच लागेल. सुखभोगाचा त्याग करावाच लागेल. त्यागाशिवाय शांती मिळणार नाही. ही गोष्ट पक्की आहे. निश्चित आहे.</p>
<p class="TXT">भगवंतांनी म्हटले आहे की <span class="char-style-override-3">“ये हि संस्पर्शजा भोगा दु:खयोनय एव ते”</span> (गीता ५। २२) जितके काही संबंधजन्य सुख आहे, ते दु:खालाच कारण आहे. याचे नाव तर सुख आहे परंतु ते महान दु:ख आहे. जे महान आनंदाच्या प्राप्तीत बाधा आणते, परमात्म-प्राप्तीपासून वंचित करते. भोगांचे सुख आहे, मानाचे सुख आहे, मोठपणाचे सुख आहे. शरीराच्या आरामाचे सुख आहे, संग्रह करण्याचे सुख आहे, माझ्याजवळ पैसा आहे, विद्या आहे, मी समजदार आहे—असे अभिमानजन्य सुख आहे, हे सर्व बाधक आहे. सुखाचा अनुभव होणे, ज्ञान होणे बाधक नाही. मला सुख मिळत रहावे, मी सुखी रहावे—ही जी अंत:करणातील सुख भोगाची इच्छा आहे, ही बाधक आहे. यापासून फार मोठा अनर्थ निर्माण होतो. एखादा आपल्या सुखात बाधा आणतो, मान, सत्कार, मोठेपणा, आराम, भोग यात बाधा आणतो, तर ती व्यक्ती आपल्याला चांगली वाटत नाही, प्रतिकूल वाटते. यात एक मार्मिक गोष्ट आहे ती अशी की, सज्जनहो! दुसरा आपणाला प्रतिकूल वाटतो—हाच मुख्य वाईटपणा आहे.</p>
<p class="Shlok-Color-2">सुखस्य दु:खस्य न कोऽपि दाता,</p>
<p class="Shlok-Color-2">परो ददातीति कुबुद्धिरेषा।</p>
<p class="Shlok-Color-2">अहं करोमीति वृथाभिमान:,</p>
<p class="Shlok-Color-2">स्वकर्मसूत्रग्रथितो हि लोक:॥</p>
<p class="TXT-Right">(अध्यात्मरामायण २। ६। ६)</p>
<p class="TXT">“सुख अथवा दु:ख देणारा कोणी दुसरा नाही. कोणी दुसरा सुख-दु:ख देतो—असे समजणे कुबुद्धी आहे. मी करतो—हा खोटा अभिमान आहे, कारण सर्वलोक आपल्या कर्माच्या दोरीने बांधले गेले आहेत.”</p>
<p class="TXT">याने माझा सन्मान केला नाही, हा माझ्या विरुद्ध बोलतो, याने मला नुकसान पोहचविले, याने माझ्या व्यापारात अडथळा निर्माण केला: हे जे दुसऱ्याला निमित्त मानणे आहे, ही फार मोठी चूक आहे. या चुकीमुळे फार मोठा अनर्थ होतो, आपल्याकडे दृष्टी जात नाही, परंतु वास्तविक आपल्याकडेच दृष्टी टाकावयास हवी. आपल्या ठिकाणी मान, सन्मान, सुख इत्यादीची इच्छा असते त्या कारणानेच दु:ख होते. दुसरा दु:ख देऊ शकत नाही. जेव्हा आपण अंत:करणापासून सुख इच्छितो तेव्हाच दुसऱ्याकडून दु:ख होते. म्हणून दु:खाला कारण आपण स्वत:च आहोत असे ज्या दिवशी आपण समजून घेऊ त्यादिवसापासून आपली प्रगती होणे सुरूच होईल. ही गोष्ट निश्चित आहे. जोपर्यंत त्याने असे केले नाही, त्याने तसे केले नाही ही दृष्टी राहील तोपर्यंत कधीही प्रगती होणार नाही, कारण रस्ता मुळातच चुकलेला असतो. चूक मार्गावर कितीही दिवस जरी चाललो तरी थेट (सिद्धीपर्यंत) मुक्कामाला कसे काय पोहचणार? माझा यात काय दोष आहे, माझा दोष नाहीच असे जे म्हणतात—हाच त्यांचा दोष आहे. आपले दोष दिसत नाहीत—हीच स्थिती आपल्या दोषांना स्थिर ठेवणारी आहे. <span class="char-style-override-3">“परो ददातीति कुबुद्धिरेषा”</span> मी अनुकूल परिस्थिती बनवून घेतो, हा खोटा अभिमान आहे—<span class="char-style-override-3">“अहं करोमीति वृथाभिमान:।”</span> ही अनुकूल-प्रतिकूल परिस्थिती तर येत-जात राहते. ज्याप्रमाणे दिवसानंतर रात्र आणि रात्रीनंतर दिवस येत-जात राहतात, त्याचप्रमाणे सुखानंतर दु:ख आणि दु:खानंतर सुख येत-जात राहते. जर आपण सुखी-दु:खी होत राहिलो तर पारमार्थिक लाभापासून वंचित राहू. ज्याला परमानंदाची प्राप्ती, दु:खाची आत्यंतिक निवृत्ती म्हणतात, ती होणार नाही. केवळ सुखाची लोलुपता, सुखाची आशा, सुखाचा भोग यांचा त्याग केला तर दु:ख समाप्त होईल आणि महान सुखाची प्राप्ती होईल.</p>
<p class="TXT">तुम्ही सखोल विचार करून दु:ख कशाला म्हणतात हे ठरवा? सुखाच्या इच्छेचे नावच दु:ख आहे, दुसरे कोणते दु:ख नाहीच. दु:ख नावाची कोणती वस्तू नाही. जो सुखाची इच्छा करतो त्याला दु:ख भोगावेच लागेल—<span class="char-style-override-3">“ये हि संस्पर्शजा भोगा दु:खयोनय एव ते।”</span> सुख तर येणारे-जाणारे आहे, उत्पन्न होते आणि नष्ट होते—<span class="char-style-override-3">“आद्यन्तवन्त:”</span> (गीता ५।२२) सुख तर राहत नाही, परंतु त्याची इच्छा, आशा कायम राहते. सुखभोगाचे संस्कार अंत:करणात राहतात. जर सुखाच्या इच्छेचा त्याग केला तर फार मोठा लाभ होतो. तो लाभ कोणता आहे? </p>
<p class="Shlok-Color-2">यं लब्ध्वा चापरं लाभं मन्यते नाधिकं तत:।</p>
<p class="Shlok-Color-2">यस्मिन्स्थितो न दु:खेन गुरुणापि विचाल्यते॥</p>
<p class="TXT-Right">(गीता ६। २२)</p>
<p class="TXT">“ज्या लाभाची प्राप्ती झाल्यानंतर मग दुसरा कोणताही लाभ मानण्यातच येत नाही आणि ज्यात स्थिर झाल्यावर फार मोठॺा दु:खापासूनही तो विचलित केला जाऊ शकत नाही.” अर्थात त्या लाभामध्ये, त्या सुखात कधीही उणीव येतच नाही, दु:खाचा स्पर्श होतच नाही. म्हणून संयोगजन्य सुखाविषयी लोलुपता नसली पाहिजे, त्याची आशा करू नये, त्याचे चिंतन, त्यासाठी प्रयत्न करू नये. जीवननिर्वाहासाठी मात्र प्रयत्न केला पाहिजे. परंतु सुखभोगाचा उद्देश ठेवला, त्यासाठी प्रयत्नशील राहिला तर फसाल. यात काही शंका तुम्हाला असेल तर विचारा आणि जर हे तत्त्व नीट समजले असेल तर आजपासून मान्य करा. संयोगजन्य सुख घेणार नाही यासाठी सावध रहा. जर एखादे वेळी या सुखाला तुम्ही मोहित झाला आणि खुश झाला, तर एकदम जागृत व्हा आणि फार वाईट झाले म्हणून राम-राम म्हणा. आज तर आम्ही याला वश झालो आहोत. असे होताच या संबंधीची लोलुपता समाप्त होईल. कारण या लोलुपतेत स्वत:ची ताकद नाही, याला खाली पाया नाही मूळा नाही. पारमार्थिक सुखाचा पाया मूळ परमात्मा आहे. म्हणून हे पारमार्थिक सुख कधी समाप्त होत नाही.</p>
<p class="TXT">इतर जितके काही सुख आहे, ते सर्वचे सर्व आदी-अंत असणारे आहेत. म्हणून संसाराचे सुख आणि दु:ख सदैव आपल्याबरोबर राहू शकत नाहीत. आपल्याबरोबर सदैव परमात्माच राहतात. ते परमात्मा दिसत नाहीत. दिसत नसले तरी त्यांना आपले मानावयाचे आहे आणि संसाराला आपले मानावयाचे नाही.</p>
<p class="TXT">जे अरण्यात राहून, कंद, मूळ, फल खाऊन आपला जीवननिर्वाह करणारे आहेत, अशा ऋषी-मुनींनाही विषयासक्ती बाधा पोहचविते. म्हणून जे सांसारिक पदार्थांपासून सुख होते असे मानतात, सांसारिक पदार्थांची आवश्यकता समजतात, ते फार मोठी चूक करतात.</p>


<p class="Page-Break"> </p>
<p class="Heading" id="toc_marker-7">५. संसार जात आहे</p>
<p class="TXT">भगवान स्वत: म्हणतात—<span class="char-style-override-3">“मया ततमिदं सर्वं जगदव्यक्तमूर्तिना।” </span>(गीता ९।४) भगवान सर्व ठिकाणी आहेत—ही गोष्ट आपण मान्य करा. भगवान सर्व ठिकाणी आहेत तर येथेही आहेत, सर्व काळात आहेत तर आत्ता ही आहेत, सर्वात आहेत तर आपल्यातही आहेत आणि सर्वांचे आहेत तर माझेही आहेत. केवळ ही गोष्ट आपण मान्य करा. एक गोष्ट आणखी अशी आहे, सज्जन हो! जे सर्वांना मिळू शकते, तेच आपणाला मिळू शकते. एखाद्याला मिळते आणि एखाद्याला मिळत नाही, ते आपणाला मिळू शकत नाही. सांसारिक वस्तू सर्वांना समानरूपाने मिळू शकत नाहीत. परंतु परमात्मा सर्वांना समानरूपाने मिळू शकतात. पूर्वी वेदव्यास, शुकदेव, सनकादिक इत्यादी मोठ-मोठॺा महापुरुषांना जे परमात्मतत्त्व प्राप्त झाले आहे, तेच परमात्मतत्त्व आजही मिळेल. या वर्तमानकाळात एखाद्या महापुरुषाला जे तत्त्व प्राप्त झाले आहे, तेच तत्त्व आपणालाही प्राप्त होईल. कारण परमात्मा सर्व ठिकाणी आहेत, सर्व कालात आहेत, सर्वात आहेत, सर्वांचे आहेत. ते परम दयाळू आहेत आणि सर्व समर्थ आहेत. अशा प्रकारे त्यांना मानून त्यांच्या नावाचा जप करावा आणि त्याचबरोबर हे नाथ! प्रकट व्हा म्हणून प्रार्थना करावी. ज्याप्रमाणे लहान बालक आपली आई केव्हा मिळेल म्हणून व्याकुळ होतो, त्याचप्रमाणे आम्हीही हे नाथ! आपण केव्हा प्रगट व्हाल म्हणून त्यांच्यासाठी व्याकुळ व्हावे. आपण केव्हा भेट द्याल! आपण येथे आहात, माझ्यात आहात, माझे आहात आणि असे असूनही मी दु:ख भोगत आहे! </p>
<p class="TXT">जो परमात्म्याच्या सत्तेला दृढतेने स्वीकार करतो की, परमात्मा आहेत, तर त्याला परमात्म्याची प्राप्ती होते असे मी संताकडून ऐकले आहे. परंतु त्याचबरोबर संसाराची सत्ता मानीत राहिल्यास परमात्मप्राप्तीत वेळ लागतो. वास्तविक संसार नाहीच, मिटत आहे—ही गोष्ट विशेष ध्यानात ठेवण्याची आहे. ही गोष्ट मी पुष्कळवेळा सांगत असतो. पुन्हा पुन्हा सांगण्याचे तात्पर्य हे आहे की, तुम्ही या तत्त्वाला निश्चित माना. हा संसार एक क्षणसुद्धा टिकत नाही, सतत नष्ट होत आहे. जेवढे म्हणून प्राणी जिवंत दिसत आहेत, ते सर्वचे सर्व मृत्यूकडे जात आहेत, मरत आहेत. आपण काल जितके जिवंत होतो, तितके आज जिवंत नाही. आपले आठ प्रहर मरून गेले आहेत. अर्थात मृत्यु जवळ आला. चोवीस घंटे जिवंत राहण्याचा आपला समय नष्ट झाला. संपूर्ण संसारामध्ये स्थावर-जंगम, जड-चेतन जेवढॺा काही वस्तू दिसत आहेत, त्या सर्वच्या सर्व अभावात जात आहेत आणि एक दिवस असा येईल त्या दिवशी पूर्ण अभाव होईल. वास्तविक तर त्यांचा प्रतिक्षणीच अभाव होत आहे. ज्याप्रमाणे लाकूड अग्नीने जळत असेल तर ते लाकूड संपूर्णपणे जळून जाईल, जेवढा धूर निघत होता, तो जाळ होईल, जाळ होत होत लाकूड अग्नीरूप होईल, अग्निचे कोळसे बनतील आणि कोळशाची राख होईल. त्याचप्रमाणे हा सर्वच्या सर्व संसार काळाच्या अग्नीत जळत आहे, अभावात जात आहे.</p>
<p class="TXT">संसार नाही आणि परमात्मा आहे. जे नाही, त्याला “आहे” मानले, म्हणून जो “आहे” तो परमात्मा दिसत नाही. परमात्मा दिसत नसले तरीही “हा संसार नाशाकडे जात आहे” हेही दिसत नाही काय? थोडासा विचार केला तर हे प्रत्यक्ष दिसते की, आपले बालकपण कुठे गेले? कालचा दिवस कुठे गेला? सांगा! तो तर समाप्त झाला. कालचा दिवस समाप्त झाला तर आजचा दिवस समाप्त होणार नाही काय? महिना जाणार नाही का? वर्ष जाणार नाही काय? आयुष्य जाणार नाही काय? हे तर जाणे चालूच आहे. प्रत्यक्ष दिसत आहे. ही गोष्ट दृढतेने माना. कोणाच्या पाहण्यात, ऐकण्यात, समजण्यात ही गोष्ट येत नसेल तर बोला.</p>
<p class="TXT">श्रोता—तुम्ही असे सांगितले की, परमात्म्याच्या सत्तेला मानाल तर परमात्मा प्राप्त होतील, परमात्मा प्रकट होतील. असे तर आम्ही मानतच आहोत, तर मग आमच्या मानण्यात कुठे चूक होत आहे?</p>
<p class="TXT">स्वामीजी—स्मरण ठेवण्यात चूक होते, मानण्यात चूक होत नाही. दोन गोष्टी आहेत—एक आठवण ठेवणे, स्मरण करणे आणि दुसरे ती गोष्ट स्वीकार करणे, मानणे. जसे हे गोविंदभवन आहे, हे कलकत्ता आहे—असे मानले तर अशा मानण्यात चूक होत नाही. हे गोविंदभवन नाही, हे तर एखादे सरकारी कार्यालय आहे. असे जेव्हा मानले जाते तेव्हाच ती चूक मानली जाते. हे कलकत्ता नाही, ही तर मुंबई आहे असे जर मानले तर चूक झाली. आठवण न राहिल्याने मानण्यात चूक होत नाही. जसे भगवन्नामाचा जप आपण करतो. तो काही कारणाने झाला नाही, तर ही करण्याची चूक आहे मानण्याची चूक नाही.</p>
<p class="TXT">श्रोता—तर मग दिसत का नाहीत?</p>
<p class="TXT">स्वामीजी—आपण जाणत असतो की, संसाराचा प्रत्येक क्षणाला नाश होत आहे, तरीही आपण त्याला स्थायी मानतो, असे स्थायी समजणे हेच न दिसण्याला मुख्य कारण आहे.</p>
<p class="TXT">एक संत नदीजवळ उभे होते, त्यावेळी एका गृहस्थाने हे बघा महाराज, नदी वाहत आहे असे म्हटले. संत म्हणाले जशी नदी वाहत आहे तसेच या पुलावरुन माणसेही वाहत आहेत आणि हा पूलसुद्धा वाहत आहे. कसे काय? ज्या दिवशी पूल तयार झाला होता, तितका नवा आज आहे काय? त्याचा नवीनपणा वाहून गेला ना? नवीनपणा वाहून गेला आणि जुनेपणा आला. जेव्हा संपूर्णपणे जुना होईल तर पडून जाईल. वास्तविक हा जेव्हा तयार झाला, त्या दिवसापासूनच याचे पडणे, नष्ट होणे सुरू झाले आहे. त्याचप्रमाणे माणसेही वाहत आहेत. जितके आयुष्य मागे पडले, तितके तर ते नष्टच झाले आहे आणि आत्ताही ते प्रत्येक क्षणाला मरतच आहे. अशा प्रकारे हा जो संसार प्रत्येक क्षणाला नष्ट होत आहे, याला तुम्ही “आहे” मानता. याच कारणाने ते जे प्रभू आहेत, ते दिसत नाहीत. “नाही” ला “आहे” मानले त्यामुळे त्या प्रभूच्या दिसण्यात हे आडवे आले.</p>
<p class="TXT">संसार निरंतर वाहत आहे ही गोष्ट दृढतेने मानून घ्या. दृढतेने मानू शकला नाही तर बंधूनो वारंवार, आठवण ठेवा की, संसार वाहत आहे. असा एक सिद्धांत आहे की, जो आदी आणि अंती नसतो, तो वर्तमानातही नसतो. जो आदी आणि अंती असतो, तो वर्तमानात-ही असतो. जेव्हा हा संसार निर्माण झाला नव्हता, तेव्हाही परमात्मा होते आणि जेव्हा हा संसार नष्ट होईल तेव्हाही परमात्मा राहतील. म्हणून ज्यावेळी संसार आहे त्यावेळीही परमात्मा आहेत. संसार पूर्वी नव्हता आणि नंतरही राहणार नाही, तर मग मध्यंतरी दिसत असूनही संसार नाही. कारण मध्यंतरी दिसत असला तरीही संसार प्रत्येक क्षणाला “नाही” त जात आहे. आपली बाल्यावस्था जशी “नाही” मध्ये निघून गेली, तशीच तरुणावस्थाही “नाही” त निघून जाईल, वृद्धावस्थाही “नाही” त चालली जाईल, जीवन ही “नाही” त निघून जाईल. संसाराला “नाही” जाणत असूनही त्याला “आहे” असे आम्ही मानतो हीच यात असावधानी आहे. अज्ञानी कोणाला म्हणावे? जो जाणत असून ही मानीत नाही त्याला अज्ञानी म्हणावे. भिंतीला कोणी अज्ञानी म्हणत नाही, कारण ती काहीच जाणत नाही. जो जाणतो आणि त्याला मानतो, तो ज्ञानी होय.</p>
<p class="TXT">श्रोता—महाराजजी! राम नाम उच्चारल्याने प्रारब्धाचा नाश होतो काय? जाणून न जाणून केलेली पापे समाप्त होतात काय?</p>
<p class="TXT">स्वामीजी—समाप्त होतात. मी जी गोष्ट सांगितली आहे ना,ती आचरणात आणाल तर सर्वची सर्व पापे समाप्त होतील. परमात्मा आहेत आणि संसार नाही हे तत्त्व दृढतेने मानून नामजप कराल तर काम लवकर होईल. संसाराला “आहे” मानीत रहाल तर वर्षोगणती नाम-जप केला तरीही सिद्धी प्राप्त होणार नाही. नाम-जप निरर्थक जाणार नाही, परंतु त्याचे फल प्रत्यक्ष दिसणार नाही.</p>
<p class="TXT">परमात्मा आहेत—असे तर आपण शास्त्र, संत यांच्याद्वारा ऐकून मानतो. परंतु संसार प्रत्येक क्षणाला नाशाची वाटचाल करत आहे—हे तर प्रत्यक्ष दिसते. हे जे दिसत आहे, तो संसार नाही, ही गोष्ट जर मानून घ्याल तर संसाराचे ज्ञान होईल. जर संसाराला “आहे” मानाल तर संसाराचे ज्ञान झाले नाही असे समजावे. संसाराचे ज्ञान झाले तर परमात्म्याचे ज्ञान होईल आणि परमात्म्याचे ज्ञान झाल्यास संसाराचे ज्ञान होईल.</p>
<p class="TXT">संसार अभावाकडे वाटचाल करीत आहे, नष्ट होत आहे—ही जागृती नित्य असली पाहिजे. हे साधन फार महत्त्वाचे आहे. हे सर्व तर जात आहे—अशी सावधानी ठेवून नाम-जप करा. हे शरीर, इंद्रिये, मन, बुद्धी, मुख, जप सर्व जात आहे परंतु ज्याच्या नावाचा जप करतो, तो कधी जातच नाही. तो तर राहतोच. त्याचाच जप करीत रहावे, त्याचीच आठवण ठेवीत रहावी.</p>
<p class="TXT">श्रोता—हा संसार जात आहे—असे म्हटल्याने जागृती होईल काय?</p>
<p class="TXT">स्वामीजी—असे म्हटल्याने जागृती होणार नाही, अंत:करणापासून मानल्याने जागृती होईल. जर परमात्म्याला आणि संसाराला जाणून घेण्याची प्रामाणिक नीयत असेल तर असे म्हटल्यानेही ती गोष्ट मानण्याच्या अंतर्गत येईल. परमात्मा अविनाशी आहेत आणि संसार विनाशी आहे, हे जाणण्याच्या उद्देशाने तुम्ही वारंवार म्हणाल तरीही जागृती होईल. परंतु जी गोष्ट वर्तमानकाळात कामी येणारी नाही, त्यापासून काय लाभ आहे? मी जे तत्त्व सांगत आहे या तत्त्वाला तुम्ही दृढतेने मानाल तर ही गोष्ट वर्तमानकाळातकामी येईल. आज एक दिवस मानून पहा. याला सावधान होणे, जागृत होणे म्हणतात. एक दिवस तुम्ही सावधान होऊन पहा. संतांच्या वाणीत आले आहे <span class="char-style-override-3">“दिलमे जाग्रत रहिये बन्दा।”</span> आणि <span class="char-style-override-3">“जाग्रत नगरीमें चोर न लागे, झख मारेला जमदूता। जाग्या गोरखनाथ जग सूता॥”</span> जागृत राहणाऱ्याला यमदूत मारू शकणार नाही. तो शरीराला समाप्त करील, तर शरीर पूर्वीपासूनच समाप्त होत आहे. आता यमदूत काय करतील? सांगा! </p>
<p class="Shlok-Color-2">इहैव तैर्जित: सर्गो येषां साम्ये स्थितं मन:।</p>
<p class="TXT-Right">(गीता ५। १९)</p>
<p class="TXT">समरूपी परमात्म्यात ज्यांचे मन स्थिर झाले आहे, त्यांनी संपूर्ण संसाराला जिंकले असे समजावे. ते विजयी झाले असे गृहीत धरावे. त्यांच्यासमोर संपूर्ण संसाराची हार झाली असे समजावे. जो संसार स्वत: लयाला जात आहे तो आमचा काय बिघाड करू शकतो? तुम्ही कृपाकरून ही गोष्ट मानून घ्या.</p>
<p class="TXT">पैसा माझा आहे, घर माझे आहे, परिवार माझा आहे, मी असा आहे, मी अमुक करीन, अशा प्रकारे माणूस अभिमान करतो. अरे बाबा, तू तर मरत आहेस, काय करशील? तुझ्या स्वाधीन काय आहे? शरीर तर मरत आहे, यात जे राहणारे आहे ते परमात्म्याचे स्वरूप आहे. जर तुम्ही अशा प्रकारची जागृती ठेवाल तर तुम्ही निश्चित कृतकृत्य व्हाल, यात मुळीच संशय नाही. फारच सरळ आणि सोपी गोष्ट आहे, सांगा यात काय काठिण्य आहे? तुमचे माझे जे शरीर आहे, हे शरीर पूर्वी असे नव्हते—हा सर्वांचा अनुभव आहे. आत्तापर्यंत जेवढे आयुष्य मागे पडले तितके तर मेले. बंधूनो! वाईट वाटू देऊ नका! ही गोष्ट सत्य आहे. मर हा शब्द वाईट लागतो. वाईट लागो अथवा चांगला लागो जेवढे आयुष्य मागे पडले आहे तेवढा काळ तर आम्ही मरूनच गेलो ही गोष्ट सत्य आहे. मरून गेलो नव्हे वर्तमानात मरत आहोत. काल जे वय होते ते आज नाही. याची जागृती ठेवा!</p>
<p class="TXT">श्रोता—महाराजजी! याक्षणी परमात्म्याची प्राप्ती होऊ शकते काय?</p>
<p class="TXT">स्वामीजी—याक्षणी परमात्म्याची प्राप्ती होऊ शकते. हे पहा, परमात्म्याच्या प्राप्तीत वेळ लागत नाही. आपण जी पक्की धारणा करून ठेवली आहे, तिला दूर करण्यास वेळ लागतो. अर्थात हे माझे शरीर आहे, माझा पैसा आहे, माझे घर आहे, माझे कुटुंब आहे—जे आपले नाही त्याला अशा प्रकारे आपले मानून घेतले आहे, त्याला दूर करण्यास वेळ लागतो.</p>
<p class="TXT">संसार नाही, याचे स्मरण न होणे दोष नाही तर संसाराला सत्य समजणे दोष आहे. जसे आठवण ठेवली नाही तरीही “आपण कलकत्त्यात आहोत” ही गोष्ट अंत:करणात पक्की बसलेली आहे, तसेच स्त्री पुत्र इत्यादी आपले आहेत ही गोष्ट अंत:करणात बसलेली आहे. तीच परमात्मप्राप्तीत आडवी येत आहे. परमात्मा तर नित्य विराजमान आहेत तर मग त्यांच्या प्राप्तीत वेळ का लागतो? जे अस्तित्वात नाही त्याचे अस्तित्व मानून त्याला मनाने पकडून ठेवले आहे, हेच वेळ लागण्याचे कारण आहे.</p>
<p class="TXT">श्रोता—जे दिसत नाही, त्याला आपले कसे मानावे?</p>
<p class="TXT">स्वामीजी—हे पहा! मी यापूर्वीच सांगितले आहे की, तुम्ही परमात्म्याला भले ही मानू नका, परंतु संसार प्रत्येक क्षणाला नष्ट होत आहे—हे तुम्हाला दिसते किंवा नाही? दिसल्यावर आम्ही परमात्म्याला मानू, ही फार मोठी चूक आहे, सामान्य चूक नाही. जे दिसते त्याला मानता—हीच चूक आहे.जे दिसते, ते तर टिकतच नाही. ते तर प्रत्येक क्षणाला जात आहे, मिटत आहे. आज याच गोष्टीला दृढ माना. आज हाच पाठ समजून घ्या.</p>
<p class="TXT">जे दिसत नाही, त्याला कसे मानावे—हा समजूतदार मनुष्याचा प्रश्न नाही. समजूतदार माणसाचा प्रश्न तर असा असतो की, जे दिसते त्याला आम्ही कसे मानावे, कारण ते तर एक क्षणही टिकत नाही. संसार डोळॺाने स्थायी असलेला दिसतो आणि बुद्धीने वाहत असलेला दिसतो. म्हणून बुद्धीने परमात्म्याला ओळखा. आज बुद्धीने निर्णय घ्या की, जे दिसत आहे ते सत्य नाही.</p>


<p class="Page-Break"> </p>
<p class="Heading" id="toc_marker-8">६. सत्संगापासून लाभ कसा घ्यावा?</p>
<p class="TXT">श्रोता—सत्संगात जशी स्थिती राहते तशी नेहमी राहत नाही आणि सत्संग नेहमी मिळत नाही.</p>
<p class="TXT">स्वामीजी—सत्संग मिळाला नाही तर पारमार्थिक ग्रंथांचे अवलोकन करावे.</p>
<p class="TXT">श्रोता—पुस्तके वाचण्यासाठी नेहमी वेळ मिळत नाही.</p>
<p class="TXT">स्वामीजी—हे पहा! कोणतीही गोष्ट सर्व काळात राहत नसते. संसाराचा संबंधही नेहमी नसतो. सत्संगाच्या वेळी जशी स्थिती, वृत्ती राहते, तशी नेहमी राहत नाही—असे नाही. स्थूल दृष्टीने तर तसे दिसते, परंतु सूक्ष्म दृष्टीने पाहिले तर सत्संगाचे जे संस्कार अंत:करणावर होतात, ते स्थायी राहतात. त्या संस्काराच्या स्थायी राहण्यामुळेच आपली सत्संगाविषयी रुची राहते. ते संस्कार जितके अधिक स्थायी असतील, तितकीच रुची अधिक वाढेल आणि जितकी रुची अधिक वाढेल, तितकीच साधनेत तीव्र गती होईल. म्हणून तात्पुरता सत्संग मिळाला तर त्याच्या साहाय्याने आपली रुची वाढविली पाहिजे. अंत:करणात सत्संगाचे महत्त्व ठसले पाहिजे की, सत्संग हा फार लाभदायक आहे, याची फार मोठी आवश्यकता आहे. असे झाले तर सत्संग कुठेही होवो तुम्हाला सत्संगाचा लाभ घेण्याविषयी इच्छा निर्माण होईल.</p>
<p class="TXT">दुसरी गोष्ट अशी आहे की, यावेळी सत्संग ऐकल्याने जी रुची निर्माण होते, ती बुद्धीत, मनात, अंत:करणात होते. ती रुची तुमच्या वास्तविक स्वला व्हावयास हवी. स्वची रुची असेल तर ती कधीही मिटणार नाही, कारण स्वचा कधी विनाश होत नाही. अंत:करण तर प्रकृतीचे कार्य असल्यामुळे बदलत राहते. तत्त्वज्ञान झाल्यानंतरही सिद्ध पुरुषांच्या ठिकाणी सात्त्विक, राजस, तामस वृत्ती येतात (गीता १४।२२). सिद्ध पुरुषात आणि आपल्यात काय फरक असतो? त्या वृत्ती जेव्हा निर्माण होतात तेव्हा सिद्ध पुरुष तर स्वाभाविकपणे तटस्थ राहतात, परंतु आपण त्या वृत्तींशी मिसळतो. सत्संगाच्या वेळी जशा वृत्ती राहतात, तशा इतर वेळी वृत्तीं राहत नाहीत—याचे कारण अंत:करणाची अनित्यता आणि अंत:कराणाचे एकरूप न राहणे हे आहे. बदलणाऱ्या वस्तूला जाणणारे तुम्ही बदलत नाहीत. रुची आणि अरुची—दोन्हीचा ज्याला अनुभव येतो, त्याच्याशी रुची आणि अरुची दोन्हींचा संबंध नसतो.</p>
<p class="TXT">सात्त्विक, राजस, तामस वृत्तींशी मिसळणे अस्वाभाविक आहे आणि यांच्याशी न मिसळणे स्वाभाविक आहे. स्वाभाविकतेला जोपर्यंत पकडत नाही, तोपर्यंत ही स्थिती राहते. स्व (स्वरूप) चांगले-वाईट दोन्हीला जाणणारा आहे, दोन्हीचा प्रकाशक आहे, दोन्हींचा आश्रय आहे. त्याच्या आश्रयाखालीच चांगल्या-वाईट दोन्ही क्रिया होतात. आपली स्थिती त्या स्वरूपात असली पाहिजे—<span class="char-style-override-3">“समदु:खसु:ख स्वस्थ:”</span> (गीता १४।२४). तो संपूर्ण वृत्तींचा, संयोग-वियोगाचा आधार आहे, त्यांचा निर्लिप्त प्रकाशक आहे. जसा दिवा जळत आहे. आता तुम्हीलोक आलात तर दिवा तसाच आहे. तुम्हीलोक थोडेच जण आलात तर दिवा तसाच आहे आणि समजा कोणीच नाही आलात तरी दिवा तसाच आहे. तसेच आपले स्वरूप वृत्ती इत्यादींना प्रकाशित करणारे आहे, त्यांच्याशी चिकटणारे नाही. जर स्वरूप त्यांच्याशी चिकटणारे असते तर एकाबरोबरच चिकटले असते, दुसऱ्याबरोबर राहिले नसते. जर तुम्ही सत्त्वगुणाशी चिकटला असता तर रजोगुण-तमोगुणाशी कोणी संबंध ठेवला असता? रजोगुणाशी चिकटला असता तर सत्त्वगुण-तमोगुणाशी कोणी संबंध ठेवला असता? आणि तमोगुणाशी चिकटला असता तर सत्त्वगुण-रजोगुणात कोण जात होते? तुमचा चिकटण्याचा स्वभाव नाही. जागृत, स्वप्न आणि सुषुप्ती—या तीन अवस्था आपल्यासमोर येतात, परंतु तुम्ही कोणत्याही अवस्थेत कायमचे राहत नाही. अवस्था बदलत राहतात परंतु तुम्ही बदलत नाही. तुम्ही येणाऱ्या जाणऱ्या वृत्तींशी, अवस्थांशी मिळून जाता यामुळेच चूक होते. त्यापासून तुम्ही तटस्थ रहा <span class="char-style-override-3">“देखो निरपख होय तमाशा.”</span> कधी लाभ झाला, कधी हानी झाली, एखादा जन्माला आला, एखादा मृत्यू पावला, एखाद्याचा संयोग झाला, एखाद्याचा वियोग झाला. हे तर होतच राहते, परंतु आम्ही त्याच्याबरोबर नाही आणि ते आमच्याबरोबर नाहीत. ते बदलणारे आहेत आणि आम्ही बदलणारे नाही.</p>
<p class="TXT">सत्संगाचे वेळी “आम्ही बदलणारे नाही” यात आपली स्थिती केली पाहिजे. सत्संगाचे वेळी सत्संगाचा रस घेऊ नये, सत्संगाचे सुख घेऊ नये. सत्संगाचे तत्त्व समजून घ्यावे, ते तत्त्व धारण करावे, त्यात तल्लीन व्हावे. त्या तत्त्वाशी आपल्या स्वचा संबंध झाला पाहिजे. स्वचा संबंध झाल्याने जेव्हा साधन अनुकूल होणार नाही, संग अनुकूल मिळणार नाही पुस्तके अनुकूल मिळणार नाहीत, अशा वेळी तुमची बेचैनी होईल, तुम्हाला वाईट वाटेल. मग तुम्ही आपोआपच भजन-चिंतनात रंगून जाल. आमचा संबंध तर भगवंताशी आहे. तात्कालिक सुखापेक्षा अंत:करणात भगवंताच्या संबंधास अधिक महत्त्व दिले पाहिजे. जसे मनुष्याचे पैशात एक आकर्षण असते. पैसा कमविण्यात सुख होवो अथवा दु:ख होवो, परंतु पैशाचे आकर्षण तसेच कायम राहते. तोटा झाला तरीही आकर्षण राहते आणि नफा झाला तरीही आकर्षण राहते. ज्या ठिकाणी अशाप्रकारे पैशाचे आकर्षण घर करून बसले आहे, त्याच ठिकाणी त्याऐवजी भगवंताचे महत्त्व वाटले पाहिजे. अंत:करणात पैशाविषयी महत्त्व असले तर पैशाच्या गोष्टी जशा गोड लागतात, तसेच भगवंताचे महत्त्व पटल्यास भगवत्संबंधी विचार आवडू लागतात.</p>
<p class="TXT">सत्संगी साधकाने प्रथम कमीत-कमी असा विचार करावा की, आमचे कोण आहे आणि कोण आमचे नाही. फार महत्त्वाची गोष्ट आहे, इकडे लक्षद्या. जो आमच्याबरोबर निरंतर राहतो आणि आम्ही ज्याच्याबरोबर निरंतर राहतो, तो आमचा आहे. आम्ही ज्याच्याबरोबर निरंतर राहू शकत नाही आणि जो आमच्याबरोबर निरंतर राहू शकत नाही तो आमचा नाही. आता हे पहा, जो आमचा आहे, त्याला आम्ही का ओळखत नाही? जो आमचा नाही, त्याच्याकडे आमचे आकर्षण नेहमीसाठी का होते? याचे कारण असे आहे की, जो आमचा आहे, निरंतर आमच्याबरोबर राहतो त्याला आम्ही आपले मानणे सोडून दिले आहे आणि जो आमचा नाही, कधी आम्हाला प्राप्त होतो कधी प्राप्त होत नाही, त्याला आपले मानणे सुरू केले. इथेच चूक झाली आहे. धन, संपत्ती, वैभव, पुत्र, परिवार, मान-सन्मान इत्यादी कधी होतात, कधी होत नाहीत, कमी-जास्त होतात, नेहमी बरोबर राहत नाहीत, परंतु त्यांना आपले मानून घेतले. जो आपला आहे त्याच्याशी विमुख झालो, त्याची उपेक्षा केली. मीराबाई ने म्हटले आहे की <span class="char-style-override-3">“मेरे तो गिरधर गोपाल दूसरो न कोई”</span> आम्ही “दूसरो न कोई” या गोष्टीला पकडले नाही, म्हणूनच “मेरे तो गिरधर गोपाल” याचा अनुभव झाला नाही. ते भगवंत सर्वांचे आहेत. ते प्राणीमात्राच्या हृदयात राहतात—<span class="char-style-override-3">“ईश्वर: सर्वभूतानां हृद्देशेऽर्जुन तिष्ठति”</span> (गीता १८। ६१). तिकडे आम्ही लक्ष दिले पाहिजे. मी अनेक वेळा म्हणत असतो की, भगवंत सर्व देशात, सर्व काळात, सर्व वस्तूत, सर्व व्यक्तीत, संपूर्ण वृत्तीत, संपूर्ण घटनेत, संपूर्ण परिस्थितीत, संपूर्ण अवस्थेत राहतात. असे म्हणण्याचे तात्पर्य काय आहे? ते सर्व ठिकाणी आहेत तर येथेही आहेत, सर्व काळात आहेत तर आत्ताही आहेत, सर्वात आहेत तर आमच्यातही आहेत, सर्वांचे आहेत तर आमचेही आहेत. म्हणून त्यांच्या प्राप्तीत कोणालाही निराश होण्याचे कारण नाही. जो एखाद्या देशात असेल एखाद्या देशात नसेल, एखाद्या कालात असेल एखाद्या कालात नसेल, त्याच्याशी आम्हाला संबंध जोडावयाचा नाही. त्याचे जे काम आम्ही करू शकतो ते करावे. त्याची सेवा करावी. त्याच्याशी संबंध जोडाल तर दु:खी व्हाल, कारण तो नेहमी तर राहतच नाही.</p>
<p class="TXT">सत्संगाद्वारा जे सुख मिळते, ते घेऊ नका. ज्याच्याकडून ते सुख मिळते त्या भगवंताला पकडा. ते सुख भगवंतापासून येते. ते भगवंत आपले आहेत. हे शरीर-संसार आपले नाही. जर तुम्ही शूरवीरतेने या गोष्टीचा स्वीकार कराल तर फारच लाभ होईल.</p>
<p class="TXT">परमात्मा कधीही आपल्यापासून वेगळे होत नाहीत. त्यांना आपण जाणून घेतले तरी ते आपल्याबरोबर आहेत, जाणून घेतले नाही तरीही ते आपल्याबरोबर आहेत, आपण त्यांच्या सन‍्मुख झालो तरी ते आपल्याबरोबर आहेत, त्यांच्या विमुख झालो तरी ते आपल्याबरोबर आहेत. जेथे मी आहे तेथेच परमात्मा आहेत. मी आहे, यातला “आहे” परमात्म्याशी संबंध ठेवतो. आपण या “आहे” ला शरीराशी संबंधित मानतो—हीच चूक आहे, परमात्मा येथे आहेत, आत्ता आहेत, माझ्यात आहेत. माझे आहेत, हे तत्त्व पकडा. या गोष्टी केवळ शिकण्यासाठी, ऐकणे-ऐकविण्यासाठी नाहीत. या गोष्टी स्वीकार करण्यासाठी, पकडण्यासाठी आहेत. संसारातील गोष्टी राहणाऱ्या नाहीत. त्या सर्व समाप्त होणाऱ्या आहेत. संसारातील गोष्टीशी संबंध ठेवून त्यातही दोन गोष्टीची मान्यता करून घेता अर्थात सुखदु:ख आणि अनुकूलता-प्रतिकूलता—या दोन मान्यता करून घेता, यामुळे फार मोठे बंधन होते. या दोन वस्तूपासून अर्थात द्वंद्वरहित झाल्यास मनुष्य सुखपूर्वक बंधनातून मुक्त होतो—<span class="char-style-override-3">“निर्द्वन्द्वो हि महाबाहो सुखं बन्धात्प्रमुच्यते”</span> (गीता ५। ३). म्हणून द्वंद्वांत फसू नये.</p>
<p class="TXT">संसारातील एखाद्या व्यवहार-संबंधीच्या अनुषंगाने एखादा म्हणतो हे ठीक आहे आणि दुसरा म्हणतो हे बेठीक आहे. वास्तविक पाहिले तर त्या दोघांचेही म्हणणे बेठीक आहे. कारण त्या दोन्हीनेही मुक्ती तर होत नाही, केवळ संसारात फसण्याचीच रीत आहे. संसारातील दोन गोष्टीपैकी कोणत्याही एका गोष्टीला पकडले तरी फार मोठी हानी होते. त्यापासून कल्याण होत नाही. व्यवहारात जी गोष्ट योग्य दिसेल त्याप्रमाणे आचरण करावे पण त्या गोष्टीला पकडू नये. ती गोष्ट कायम राहणारी नव्हे आणि परमात्मा कायम राहणारे आहेत. परमात्म्याचा संबंध कधी सुटणार नाही. संसाराशी आमचा संबंध नाहीच. त्या संसारातले कोणते चांगले आणि कोणते वाईट आहे? योग्य काय आहे आणि अयोग्य काय आहे? सर्वच्या सर्व अयोग्यच आहे. काहीजण म्हणतात की, आम्ही गृहस्थी आहोत. जर तुम्ही गृहस्थी आहात तर शास्त्रानुकूल काम करा ना! त्यात फसता कशाला? शास्त्रानुकूल काम तर गृहस्थी लोकांनीही करावयाचे आहे आणि साधूंनीही करावयाचे आहे परंतु कोणीही त्यात फसावयाचे नाही. मान आणि अपमान दोघांनाही सारखे समजावयाचे आहे. हे दोन्हीही सारखेच आहेत—<span class="char-style-override-3">“मानापमानयोस्तुल्य:”</span> (गीता १४।२५) ज्या जातीचा मान आहे, त्याच जातीचा अपमान आहे. हे दोन्हीही त्याज्य आहेत. मानही ग्राह्य नाही आणि अपमानही ग्राह्य नाही. यांच्यामुळे खुश आणि नाखुश काय म्हणून व्हावयाचे आहे? <span class="char-style-override-3">“किं भद्रं किमभद्रं वा”</span> (श्रीमद्भा० ११। २८। ४) योग्य काय आणि अयोग्य काय?</p>
<p class="TXT">गीतेत हा विषय आला आहे—<span class="char-style-override-3">“सुखदु:खे समे कृत्वा लाभालाभौ जयाजयौ”</span> (२। ३८) तर मग “समे कृत्वा” याचा अर्थ काय झाला? जय झाला तर काय किंवा पराजय झाला तर काय? लाभ झाला तर काय आणि हानी झाली तर काय? सुख झाले तर काय, दु:ख झाले तर काय? हे तर सर्व नष्ट होणारे आहे. जय, पराजय, लाभ, हानी, सुख, दु:ख कोणतेही कायमचे राहणार नाही. वेळेवर जे काम समोर आले ते निर्लेप होऊन करून टाकले बस! म्हणून संसाराच्या संयोग-वियोगाला महत्त्व देऊ नका. मग ही सत्संगातील होणारी स्थिती स्थायी होऊन जाईल. परंतु संसाराच्या संयोग वियोगाला महत्त्व द्याल तर सत्संगात होणाऱ्या स्थितीला स्थायी होण्यास तुम्हाला वेळच मिळणार नाही.</p>
<p class="TXT">भगवंतांनी आरंभीच म्हटले आहे—<span class="char-style-override-3">“आगमापायिनो-ऽनित्यास्तांस्तितिक्षस्व”</span> (गीता २।१४) अर्थात या सांसारिक वस्तू येणाऱ्या-जाणाऱ्या आणि अनित्य आहेत,यांना तुम्ही सहन करा. सहन करण्याचा अर्थ असा आहे की, तुम्ही विकृत होऊ नका, खुश-नाखुश होऊ नका. हे सांसारिक पदार्थ ज्याला व्यथा पोहचवित नाहीत, तो मुक्तीला पात्र होतो—<span class="char-style-override-3">“यं हि न व्यथयन्त्येते.....सोऽमृतत्वाय कल्पते”</span> (गीता २।१५) आणि ज्याला व्यथा पोहचवितात, त्याला मुक्ती मिळत नाही. मान चांगला आणि अपमान वाईट वाटत असेल आणि त्याला पकडून ठेवाल तर मुक्तीला वंचित व्हाल. हे मान-अपमान तुम्हाला धोका देणारे आहेत. हे तर राहणार नाहीत पण तुम्हाला मात्र मुक्तीपासून वंचित करतील. म्हणून संसारातील सर्व चांगले, वाईट त्याज्य आहे, टाकून द्यावयाच्या वस्तू आहेत. आपण त्यांच्यापासून कसे मुक्त होऊ? कसे सम राहू? तुम्ही स्वत: आपल्याकडे लक्ष द्या. मान झाला त्यावेळी आपण एक आणि अपमान झाला त्यावेळी आपण दुसरे राहतो काय? म्हणून यांच्याकडे लक्ष न देता स्वत: आपल्यात कायमचे स्थित रहा, स्व मध्ये स्थित रहा—<span class="char-style-override-3">“समदु:खसुख: स्वस्थ:”</span> (गीता १४।४). या स्व मधील स्थितीलाच संत्सगाद्वारे पकडावयाचे आहे. सत्संगाच्या विषयाचे सुख घ्यावयाचे नाही.</p>


<p class="Page-Break"> </p>
<p class="Heading" id="toc_marker-9">७. कल्याणाचा सोपा उपाय—आपल्या मनातील इच्छेंचा त्याग</p>
<p class="TXT">दुसऱ्याच्या मनातील इच्छा पूर्ण करण्याचा प्रयत्न करावा. दुसरा आपल्याकडून काय अपेक्षा करीत आहे, शक्यतोवर त्याच्या अपेक्षा पूर्ण करण्याचा प्रयत्न करावा. त्याच्या मनात दोन प्रकारच्या इच्छा असू शकतात. एक शुद्ध आणि दुसरी अशुद्ध. अशुद्ध इच्छा पूर्ण करण्याची आवश्यकता नाही, कारण त्यात त्याचे हित नसते. जर त्याची अभिलाषा शुद्ध असेल, त्याची रुची उत्कृष्ट असेल, तर ती पूर्ण करणे आपले कर्तव्य आहे. दुसरी गोष्ट एक अशी आहे की, त्याची इच्छा तर शुद्ध आहे, पण ती पूर्ण करणे आपल्या आवाक्याच्या बाहेर आहे. म्हणून ती इच्छा आपण पूर्ण करू शकत नाही. म्हणून त्यासाठी मी तुमचे हे काम करू शकत नाही, माझे सामर्थ्य नाही म्हणून त्याची क्षमा मागावी. धन, शक्ती, विद्या, योग्यता, अधिकार यांचे सामर्थ्य माझ्यात नाही. जर सामर्थ्य असेल तर शक्य असेल त्याप्रमाणे त्याच्या मनाची इच्छा पूर्ण करावी. </p>
<p class="TXT">गीतेत कामनेच्या त्यागाचा विषय आला आहे. जसे, मला एवढा पैसा मिळावा, माझा अधिकर चालावा, माझे म्हणणे सर्वांनी पाळावे—हा जो अंत:करणातला भाव आहे, हीच कामना आहे. तुम्ही इकडे विशेष लक्ष द्या, एक गोष्ट आठवली. मी स्वत: शिकलो, व्याख्यान ऐकले, पुस्तकांचे अवलोकन केले, खूप विचार केला आणि व्याख्यानसुद्धा खूप देऊ लागलो. त्यावेळी मी विचार केला की, कामना कशाला म्हणावी, तर ही गोष्ट समजून आली की, रुपया-पैशाची इच्छा, सुख भोगण्याची इच्छा, मान-सन्मानाची इच्छा इत्यादी या सर्व कामना आहेत. मग मी या कामनेंच्या त्यागाविषयी विचार केला आणि त्यांच्या त्यागाच्या काही श्रेणी तयार केल्या. परंतु कित्येक वर्षानंतर जी गोष्ट मला समजून आली, ती गोष्ट मी तुम्हाला सांगतो. मी यासाठी तुम्हाला सांगत आहे की, तुम्ही जर लक्ष द्याल तर आजच ती गोष्ट तुम्हाला समजून येईल. कित्येक वर्षानंतर जी वस्तू मला प्राप्त झाली आहे, ती तुम्हाला सुरवातीलाच सांगतो म्हणजे तुमचा तेवढा वेळ वाचेल. ती गोष्ट ही आहे की “माझी मनोइच्छा पूर्ण व्हावी” हीच कामना आहे. माझी मनोइच्छा पूर्ण व्हावी, मनुष्य हे जो पर्यंत सोडणार नाही, तो पर्यंत त्याला शांती मिळू शकत नाही, तो सारखा जळत राहील, दु:खी राहील, पराधीन राहील.</p>
<p class="TXT">फार मोठी दु:खाची गोष्ट आहे की, आज उलटे काम होत आहे. माझ्यामना प्रमाणे काम झाले तर मी स्वतंत्र झालो असा मनुष्याला भ्रम होत आहे. कोणी एखादा आपल्या मनोनुकूल काम पूर्ण करील तर आपणाला त्याच्या अधीन व्हावेच लागेल. एखादा आपल्या मनोनुकूल काम जेव्हा पूर्ण करतो, तेव्हा आपणाला फार मोठा आराम वाटतो, पण ते महान संकट असते. दिसण्याला स्वतंत्रता दिसते पण असते महान पराधीनता. ही गोष्ट विशेष लक्षात ठेवण्याची आहे. तुम्हाला यासाठी सांगत आहे की, व्याख्यान देत असताना कित्येक वर्षपर्यंत ही गोष्ट मला समजून आली नाही. तुम्ही आपल्या कुटुंबातील स्त्री, पुत्र यांनी माझ्या मना-प्रमाणे वर्तन करावे अशी इच्छा ठेवता. भावांनीही माझ्या मनोनुकूलच वागावे. माता-पित्यांनीही माझी रुची ओळखूनच कार्यरत रहावे. ही जी तुमची इच्छा आहे ना! ती तुमच्यासाठी फारच घातक आहे. ही परमात्मप्राप्ती होऊ देणार नाही आणि तुम्हाला नरकात जावे लागेल—यात मुळीच संशय दिसत नाही. एवढी मोठी हानीकर गोष्ट आहे ही!</p>
<p class="TXT">एकदा कैदखान्यात व्याख्यान देण्याचा प्रसंग आला, त्यावेळी मी कैदीलोकांना म्हटले की, तुम्ही लोकांनी जे काम केले आहे, ते स्वतंत्रतेने, आपल्या रुचिनुसार केले आहे, परंतु कैद मात्र पराधीतेने, नावडीने भोगत आहत. तर जगामध्ये सर्व माणसे कैदी आहेत. ते आपल्या मर्जीप्रमाणे काम करतात आणि त्याचे फल पराधीन होऊन भोगतात. नरक आणि चौऱ्यांशी लाख योनी हाच कैदखाना आहे. हा कैदखाना का भोगावा लागतो? आपण मनमाने वागतो त्यामुळे कैदखाना भोगावा लागतो. मनाप्रमाणे कार्य होईल की नाही हे काही सांगता येत नाही, परंतु कैद होईल दु:ख भोगावे लागेल हे मात्र निश्चित सांगता येते. म्हणून जर आपण करू शकाल तर कुटुंबियांच्या मनातील इच्छा पूर्ण करा. त्यांची इच्छा न्याययुक्त असेल; शास्त्र, व्यवहार, इत्यादींच्या दृष्टिने अनुचित नसेल आणि आपल्या आवाक्यात असेल, तर ती पूर्ण करावी. यामुळे विशेष लाभ होईल आपले कल्याण होईल,उद्धार होईल. परंतु त्यांची अन्यायाची गोष्ट असेल तर ती पूर्ण करावयाची नाही, कारण असे करण्यात त्यांचे नुकसान होते, लाभ होत नाही त्याबरोबरच त्यांच्या हिताचाही विचार केला पाहिजे.</p>
<p class="TXT">मी ऐकलेली एक गोष्ट आहे. खरे-खोटे रामाला माहीत! ऐकलेली मात्र जरूर आहे. एक संत होते, शांत राहत होते. एखाद्याने त्यांच्या कडून कोणत्या कामाची अपेक्षा केली तर ते करीत असत. येथपर्यंत की, स्त्रिया सारवण्यासाठी शेण-पाणी कालवून सारवण तयार करून त्यांना म्हणत होत्या, बाबाजी तुम्ही एवढे सारवून टाका, तर ते सारवत होते, त्यांच्या पाण्याची घागर उचलून देत होते, एखादेवेळी पाणी आणून देत होते, एखादेवेळी झाडून काढत होते. त्या म्हणतील तसे करीत होते. दुसरा कोणी भोजन देवो अथवा न देवो त्याची मर्जी. एका स्त्रीला संतान नव्हते. तिने बाबाजीची खूप सेवा केली. तिने भोजन दिले म्हणजे प्रेमाने भोजन करावे, वस्त्र दिले तर ते वस्त्र त्यांनी वापरावे. ते आरामाने राहू लागले. काही दिवसानंतर तिने शय्या तयार केली आणि आपल्याला संतान व्हावी म्हणून इच्छा प्रकट केली. बाबाजीनीं इन्कार केला. त्यावेळी ती म्हणाली आपण तर जी अपेक्षा केली, तिची पूर्ती करता! बाबाजी बोलत नव्हते पण बोलले. “बस! येथपर्यंत म्हणून याचा अर्थ असा की, या हद्धीपर्यंतच मी काम करत असतो, यापुढे जात नाही, व्याभिचारापर्यंत जात नाही. असे म्हणून बाबाजी तेथून निघून गेले. उचित असते तेथपर्यंतच करावयाचे असते. जे अनुचित असते ते करण्यापूर्वी ना म्हटले आणि येथपर्यंतच करत असतो असे म्हटले. ज्यात आपला सुख-भोग असेल आणि दुसऱ्याचे अहित होत असेल, ते काम करावयाचे नाही.</p>
<p class="TXT">गीता म्हणते <span class="char-style-override-3">“सर्वसंकल्पसंन्यासी योगारूढस्तदोच्यते”</span> (गीता ६।४) अर्थात स्वत:च्या संपूर्ण संकल्पांचा त्याग करणारा योगी असतो परंतु आपल्या संकल्पांचा त्याग न करणारा ज्ञानयोगी भक्तियोगी, कर्मयोगी, हठयोगी, तपयोगी, राजयोगी इत्यादी कोणताही योगी होत नाही—<span class="char-style-override-3">न ह्यसंन्यस्तसंकल्पो योगी भवति कश्चन॥” </span>(गीता ६।२) तुम्ही तर दुसऱ्यांच्या संकल्पाला पूर्ण करण्याचे शिकाल तर स्वत:च्या संकल्पाचा त्याग आपोआप होईल. मला तर असे वाटते की, ऐकाणाऱ्यांच्या जिज्ञासेप्रमाणे सांगावे, ज्यामुळे त्यांचेही कल्याण होईल आणि माझेही कल्याण होईल आणि कोणी तिसरा माणूस ऐकेल तर त्याचेही कल्याण होईल. म्हणून तुमचा सर्वांशी रात्रंदिवस असाच व्यवहार झाला पाहिजे. असे झाले तर तुम्ही सिद्ध व्हाल, योगारूढ व्हाल. ही गोष्ट कठीणही नाही. आपल्या मतानुसार सर्वांनी वागावे. ही सवय असल्याकारणाने काही काळ ही गोष्ट कठीण जाते, पुढे सोपी होते. स्वत:च्या अभिमानामुळे कठीण वाटते पण वास्तविक कठीण नाही. गृहस्थी, साधू, स्त्री, पुरुष, हिंदू, मुसलमान, ईसाई, पारशी कोणीही असो सर्व अमलात आणू शकतात.</p>
<p class="TXT">आपल्या इच्छेनुसार जेव्हा कार्य होते तेव्हा अभिमान निर्माण होतो आणि इच्छेनुसार कार्य झाले नाही तर क्रोध येतो. अभिमान आणि क्रोध-दोन्हीही आसुरी संपत्ती आहे. म्हणून आपला संकल्प पूर्ण करू इच्छिणारा आसुरी संपत्तीपासून वाचू शकत नाही. आसुरी संपत्ती बांधणारी, जन्म-मरण देणारी आहे. <span class="char-style-override-3">“निबन्धायासुरी मता” </span>(गीता १६।५) तुमच्या अंत:करणात कोणताही संकल्प नसेल तर आसुरी संपत्ती येऊच शकत नाही.</p>
<p class="TXT">मुक्ती जितकी सरळ-सोपी आहे तितके सरळ कोणते दुसरे काम नाहीच. कर्मयोग, ज्ञानयोग, भक्तियोग, सर्वही सरळ आहेत. काठिण्य आपल्या रुचिपूर्तीत आहे. याशिवाय दुसरी काय कठीणता आहे? सांगा. जितकी काही कठीणता अनुभवाला येते, ती कठीणता आमच्या इच्छेनुसार कार्य व्हावे यामुळेच येते.</p>
<p class="TXT">अर्जुनाने विचारले होते की, मनुष्य इच्छा नसतानाही पाप का करतो? त्यावेळी भगवंतांनी <span class="char-style-override-3">“काम एष”</span> (गीता ३।३७) हे उत्तर दिले अर्थात कामना. कामना म्हणजे काय? माझ्या इच्छेनुसार कार्य व्हावे—हीच मुळात कामना आहे. मला ही गोष्ट व्याख्यान देत असताना कित्येक वर्षानतंर समजून आली, त्यावेळी मला मूळ सापडले असे वाटून मी प्रसन्न झालो. मनाप्रमाणे काम पूर्ण झाले तर आपण स्वतंत्रता मानतो, परंतु ती महान परतंत्रता आहे,कारणती दुसऱ्याच्या अधीन असते. दुसऱ्याने आमचे काम आमच्यामनोनुकूल पूर्ण करावे—ही गोष्ट आपल्या अधीन आहे काय? विना कारण पराधीन होणे आहे आणि <span class="char-style-override-3">“पराधीन सपनेहुँ सुखु नाहीं”</span> (मानस० १। १०२। ३).</p>
<p class="TXT">श्रोता—महाराजजी! आपले म्हणणे सत्य प्रतीत होत असेल न्यायानुकूल प्रतीत होत असेल, तर त्यावर पाय रोवून रहावे की नाही?</p>
<p class="TXT">स्वामीजी—ते जर दुसऱ्या अधीन असेल तर त्यासाठी अडून बसू नका. आपली गोष्ट सत्य असेल, न्याययुक्त असेल, कल्याणकारी असेल, वर्तमानकाळत आणि परिणामी हित करणारी असेल, तर त्या गोष्टीचे स्वत: अनुष्ठान करावे. परंतु दुसऱ्याने तसेच करावे असा हट्ट धरू नये, कारण असे करणे चुकीचे आहे. असे करण्याचा आपणास अधिकार नाही.</p>
<p class="TXT">श्रोता—परंतु सर्व परिवारात एकाचा दुसऱ्याशी संबंध जडलेला असतो. जर माझे म्हणणे दुसरा ऐकणार नाही तर त्याचा वाईट परिणाम सर्वावर पडतो.</p>
<p class="TXT">स्वामीजी—ते त्याप्रमाणे वागणार नाहीत तर त्यांना दु:ख भोगावे लागेल, परंतु त्याचा आपणाला दोष लागणार नाही. आपण आपले म्हणणे सरळ रीतीने सांगावे. त्यांनी जर ती गोष्ट मान्य केली तर चांगलीच गोष्ट आहे. मान्य नाही केली तर त्यापेक्षा फार चांगली गोष्ट आहे. या दोन गोष्टी लक्षात ठेवा. न्याययुक्त, हितावह, कल्याणकारी जर गोष्ट असेल आणि ती गोष्ट जर पत्नी, पुत्र, नातू, भाच्चा इत्यादीनीं मान्य केली तर फार चांगली गोष्ट समजावी आणि मान्य केली नाही तर फारच चांगली गोष्ट आहे असे समजावे. फारच चांगली गोष्ट कशी समजावी? की त्यांच्यात आपण फसू नये. जर ते लोक आपले म्हणणे मान्य करू लागले तर आपण त्यांच्यात फसून जाऊ. मी तर येथे कलकत्त्यात काही वर्षापूर्वी म्हटले होते की, तुम्ही जर माझे म्हणणे मान्य कराल तर मी त्यात फसेल. मी तुमच्या मर्जी विरुद्ध बोलूच शकणार नाही. परंतु तुम्ही माझे म्हणणे मान्य करीत नाहीत, ही तुमची माझ्यावर कृपाच आहे. त्यामुळे मी तुमच्या बंधनात राहत नाही. जो माझे म्हणणे मान्य करतो, त्याच्यावश व्हावेच लागणार, पराधीनता स्वीकारावीच लागेल. पुष्कळ लोक घराचा त्याग करून साधू-संन्यासी होतात, तुम्ही घरातच राहून साधू-संन्यासी झालात, कारण घरची माणसे तुमची गोष्ट मानीतच नाहीत. असे असले तरी ज्यामुळे आपले स्वत:चे, दुसऱ्याचे, सर्वाचे हित होत असेल, ती गोष्ट अवश्य सांगावयाची, मग ती दुसरा मान्य करो अथवा न करो.</p>


<p class="Page-Break"> </p>
<p class="Heading" id="toc_marker-10">८. संकल्पत्यागामुळे कल्याण</p>
<p class="TXT">संसार आपल्यासाठी नाही. जो आपल्यासाठी संसाराची आवश्यकता समजत नाही, तो संसारासाठी उपयोगी ठरतो आणि जो आपल्यासाठी संसाराची आवश्यकता समजतो, तो संसारासाठी अनुपयोगी ठरतो, संसाराच्या कामाचा राहत नाही. म्हणून घरात रहावयाचे असेल तर कुटुंबियासाठी रहा, आश्रमात रहावयाचे असेल तर आश्रमात राहणाऱ्या लोकासाठी रहा, एखाद्या समुदायात राहत असाल तर त्या समुदायाच्या लोकासाठी रहा, आपल्यासाठी राहू नका. त्यांच्यासाठी आपण केव्हा ठरणार? जेव्हा आपण आपला कोणताही संकल्प ठेवणार नाही. आपल्या स्वत:चा एखादा संकल्प ठेवाल तर आपण पराधीन होऊन जाऊ आणि आपला संकल्प ठेवणार नाही तर आपण स्वाधीन होऊन जाऊ. आपला संकल्प कोणता आहे? असे झाले पाहिजे आणि असे नाही झाले पाहिजे हा संकल्प आहे. परमात्मप्राप्ती झाली पाहिजे—हा संकल्प होत नाही, हे तर आवश्यक तत्त्व आहे, मनुष्यजन्माचे वास्तविक प्रयोजन आहे. संसारातील घटना अशी व्हावयास हवी, अशी व्हावयास नको, अशी परिस्थिती निर्माण व्हावी, अमुक परिस्थिती आपल्यासमोर येऊ नये. ह्या ज्या गोष्टी आहेत ना! ते संकल्प आहेत. आपणाला मनुष्यशरीर, प्राप्त झाले आहे, ते परिस्थितीसाठी मिळालेले नाही, उलट परिस्थितीहून असलेले अतीत तत्त्व प्राप्त करण्यासाठी मिळालेले आहे. परिस्थितीहून अतीत जे तत्त्व आहे, ते कोण्या एका परिस्थितीच्या अधीन नाही, ते तत्त्व एखाद्या अवस्थेच्या अधीन नाही, एखाद्या योग्यतेच्या अधीन नाही, एखाद्या विशेष व्यक्तीच्या अधीन नाही. ते तत्त्व स्वाधीन आहे. स्वाधीन तत्त्वाची प्राप्ती स्वाधीनतापूर्वक होते. यात पराधीन व्हावे लागत नाही. परंतु संकल्प स्वाधीनतापूर्वक होतच नसतो. आपण भोगाची इच्छा करतो, मानाची इच्छा करतो, आदर, आराम, जगणे, लाभ यांची इच्छा करतो—हे सर्व परतंत्र आहेत, स्वतंत्र नाहीत. यांच्या पूर्तीत परतंत्रता राहणारच, स्वतंत्रता असूच शकत नाही.</p>
<p class="TXT">संकल्पांचा कायदा असा आहे की, कित्येक संकल्प पूर्ण होतात आणि कित्येक पूर्ण होत नाहीत. हा सर्वांचा अनुभव आहे. संकल्पाचे पूर्ण होणे अथवा न होणे हे आपल्या अधीन नाही, भगवंताच्या विधानाधीन आहे. आपण असा अभिमान करतो की, मी इतका पैसा कमावला, मला इतकी मुले नातवंडे आहेत, माझी श्रोतेमंडळी येवढी आहेत इत्यादी. परंतु हे आपल्या स्वाधीन नाही. जर संकल्पाची पूर्ती आपल्या अधीन असती तर मग कोणताही संकल्प अपूर्ण राहिला नसता. सर्व संकल्पाची पूर्ती व्हावयास पाहिजे होती. भगवंताचे एक विधान आहे त्या विधानानुसारच हे संकल्प पूर्ण होतात. त्या विधानाचा आदर करणे हे मनुष्याचे काम आहे. जो भगवंताच्या विधानाचा आदर करील त्याचे कल्याण होईल. ज्याने भगवंताच्या विधानाचा स्वीकार केला तर मग त्याच्या कल्याणात बाधा आणणारा कोणीच राहत नाही. त्याचे कधी अहित होतच नाही. नेहमी हितच हित होत राहते. म्हणून स्वत:चा संकल्प ठेऊ नये.</p>
<p class="TXT">दुसऱ्यासाठी रहावे, आपल्यासाठी नाही—यात परतंत्रता दिसते, परंतु यात वास्तविक स्वतंत्रता आहे. माता-पित्यासाठी आदर्श पुत्र बना, बंधूसाठी आदर्श बंधू बना, पत्नीसाठी आदर्श पती बना, पुत्रासाठी आदर्श पिता व्हा, बहिणीसाठी आदर्श बंधू व्हा, समाजासाठी आदर्श व्यक्ती व्हा. परंतु माता-पिता आपल्यासाठी आहेत, पत्नी आपल्यासाठी आहे, पुत्र जनता आमच्यासाठी आहे—असे समजाल तर हा संकल्प होईल आणि यात आपण फसून बसाल. संकल्पातूनच कामना उत्पन्न होते—<span class="char-style-override-3">“संकल्प- प्रभवान्कामान्”</span> (गीता ६। २४). कामनेपासून क्रोध, क्रोधापासून संमोह, संमोहापासून स्मृतीनाश, स्मृतीनाशापासून बुद्धीनाश, बुद्धीनाशापासून मनुष्याचे पतन होते. (गीता २। ६२-६३)</p>
<p class="TXT">श्रोता—महाराज, ही गोष्ट आमच्या कामी पडावी अशी कृपा करा.</p>
<p class="TXT">स्वामीजी—माझ्या म्हणण्याकडे तुम्ही लक्ष देत नाही. जर तुम्ही लक्ष द्याल तर तुमचे डोळे उघडतील. या संकल्प-त्यागाची गोष्ट मला इतकी विचित्र वाटते, की झोपलेल्या माणसाची जशी झोप संपून जावी, बेशुद्ध झालेल्या मनुष्याला जशी शुद्धी यावी. हे तत्त्व जर आचरणात आणले तर एवढा फरक पडतो. जसे दूध पीत असलेल्या लहान बालकाच्या मुखातून स्तन काढून घेतले तर तो तरफडतो, सहन करू शकत नाही, परंतु सामर्थ्य नसल्यामुळे काय करू शकतो? त्याचप्रमाणे तुम्हाला या तत्त्वाची चटक लागली तर तुम्ही कोणत्याही कथेत थांबणार नाहीत आणि कोणत्याही परिस्थितीत थांबू शकणार नाहीत. जसे पैसा मिळविण्यासाठी माणूस वाटेल ते करतो मातेचा त्याग करतो, पत्नीचा, मुलाचा त्याग करतो आणि पैसा कमाविण्यासाठी दूर देशात जातो. परंतु ही गोष्ट पैशापेक्षाही श्रेष्ठ आहे. पैसा तर थोडॺा दिवसाचा सोबती आहे. एक तर पैसा संपून जाईल, नाही तर पैसा राहून तुमचा मृत्यु होईल. परंतु ही गोष्ट जन्म-जन्मांतरापर्यंत राहणारी आहे. अशी महत्त्वाची वस्तू आहे की, यामुळे मनुष्याची संसारातील सर्व बंधनातून सुटका होते,जीवन सफल होते, विलक्षण आनंद प्राप्त होतो, स्वाधीनता येते, मुक्ती होते. आपला कोणताही संकल्प राहीला नाही तर योगारूढ व्हाल. योगारूढ झाल्याने एक प्रकारची शांती मिळेल, स्वाधीनता प्राप्त होईल, विलक्षणता येईल, निर्विकल्पता प्राप्त होईल. त्याचाही रस उपभोगला नाही तर मुक्ती अवश्य होईल. जर त्या रसाचा उपभोग घेतला तर त्यात अडकून पडाल-<span class="char-style-override-3">“सुखसंगेन बध्नाति”</span> (गीता १४। ६)</p>
<p class="TXT">मला असे वाटते की, तुम्ही जे विचाराल ते सांगावे. याचे तात्पर्य हे आहे की, तुमचा संकल्प पूर्ण व्हावा. माझी इच्छा पूर्ण व्हावी असे नाही, माझ्या मनात जी गोष्ट येईल, ती तुम्ही मला सांगा म्हणता. तर मग हे तुमच्या मनानुसारच झाले. यात फार आनंद होतो. मला आपल्यासाठी काही करावयाचेच नाही, आपल्यासाठी कशाचीही इच्छा नाही, माझे काही नाहीच, कशी मौज आहे? <span class="char-style-override-4">“सदा दीवाली सन्तकी आठो पहर आनन्द”</span> निव्वळ आनंदच आनंद आहे.</p>
<p class="TXT">असे व्हावे आणि असे होऊ नये—हा संकल्प आहे. परंतु असे केले पाहिजे आणि असे करावयास नको—हा संकल्प नव्हे, करताना तर क्रिया अगदी विचारपूर्वक केली पाहिजे, समजून-उमजून केली पहिजे—<span class="char-style-override-3">“सुचिन्त्य चोक्तं सुविचार्य यत्कृतं सुदीर्घकालेऽपि न याति विक्रियाम्।”</span> करण्यात सावधान रहावे आणि होण्यात प्रसन्न रहावे. <span class="char-style-override-3">“कर्मण्येवाधिकारस्ते मा फलेषु कदाचन”</span> (गीता २।४७) कर्म करण्यातच आपला अधिकार आहे, फलात नाही. करण्याचा विचार संकल्प होत नाही, फलाचा विचार संकल्प होतो. करण्याचा विचार तर कर्तव्य होते. आपल्या मनोनुकूल काम व्हावे, जे आपण इच्छित नाही, ते होऊ नये—हा संकल्प आहे. जो आपल्या अनुकूल होईल त्याची पराधीनता तुम्हाला स्वीकारावीच लागेल. मी थोडे अतिशयोक्तीने बोलतो, परंतु खरी गोष्ट आहे की. भगवंतांनाही पराधीन व्हावे लागते, तर मग तुमची काय कथा? <span class="char-style-override-3">“अहं भक्त पराधीनो ह्यस्वतन्त्र इव द्विज।”</span> (श्रीमद्भा० ९। ४। ६३) मी भक्ताधीन आहे, स्वतंत्र नाही. भक्त भगवंताच्या संकल्पाची पूर्ती करतो म्हणून भगवंतांना त्याचे दास व्हावे लागते—<span class="char-style-override-3">“मै तो हूँ भगतनको दास, भगत मेरे मुकुटमणि।”</span> तुमच्या मनाप्रमाणे वागणाऱ्याचा तुम्हाला गुलाम व्हावे लागेल, लागेल, लागेल. कोणीही तुमचा बचाव करू शकत नाही. तुमचा कोणता स्वत:चा संकल्पच राहिला नाही तर मग तुम्ही कधीही पराधीन, गुलाम होऊ शकत नाही.</p>
<p class="TXT">जसे मुलाने म्हटले आणि त्याप्रमाणे तुम्ही केले तर तुम्ही कृपा करून त्याचे म्हणणे मान्य केले. तसेच संत-महात्माही आपल्या, वर कृपा करून आपले म्हणणे मान्य करतात. ज्यात आपले अनिष्ट होणार नाही, अहित होणार नाही, अशी गोष्ट करतात. त्यांचा स्वत:चा कोणताही संकल्प राहत नाही. म्हणून दुसऱ्याच्या संकल्पाची पूर्ती करावयाची आहे. आपला कोणताही संकल्प ठेवावयाचा नाही. यात आपणाला कशाची आडकाठी येणार आहे? यात आपण स्वतंत्र आहोत परंतु दिसत असते परतंत्रता—<span class="char-style-override-3">“सर्वार्थान्विपरीतांश्च बुद्धि:सा पार्थ तामसी”</span> (गीता १८। ३२) आपला एखादा संकल्प पूर्ण झाला तर त्यात एक प्रकारचे सुख मिळते. ते सुखच बंधन-कारक आहे. त्या सुखातच मनुष्य पराधीन बनतो. ज्याच्यापासून सुख मिळते, मनुष्य त्याचा गुलाम होतो. पैशाने सुख मिळाले तर पैशाचा गुलाम, परिवारापासून सुख मिळाले तर परिवाराचा गुलाम, नोकरापासून सुख मिळाले तर नोकराचा गुलाम, शिष्यापासून सुख मिळाले तर शिष्याचा गुलाम, ज्याच्याकडून सुख मिळाले त्याचा गुलाम होणारच. तुम्ही ही म्हण ऐकलीच असेल <span class="char-style-override-4">“अडला नारायण गाढवाचे पायधरी”</span> गरजवंत माणूस गाढवाचेही (मूर्ख माणसाचे ही) पाय धरतो. गरज कोणती आहे? की, आपले म्हणणे केले जावे, आपल्या मनाप्रमाणे कार्य व्हावे हीच गरज आहे. मनुष्याने जर गरजेचा त्याग केला तर तो सर्वांचा शिरोमणी होईल. परमात्म्याचे स्वरूप होईल. परमात्मा सर्वांची इच्छा पूर्ण करतात. त्यांची इच्छा कोण पूर्ण करू शकेल? त्यांना तर कसल्याच प्रकारची इच्छा नाही. एवढी विलक्षण स्थिती आपली सर्वांची होऊ शकते. केवळ आपल्या संकल्पाचा त्याग केला पाहिजे. त्याग केला नाही तर संकल्प पूर्ण होणार नाहीत. जे संकल्प पूर्ण होणारे आहेत त्यांचा त्याग केला तरीही ते पूर्ण होतील. ते तर भगवंताच्या विधानानुसार होणारच—<span class="char-style-override-3">राम कीन्ह चाहहिं सोइ होई। करै अन्यथा अस नहिं कोई॥</span> (मानस १।१२८।१) जे धन प्राप्त होणारे असेल ते प्राप्त होईल, जो मान होणारा आहे तो मान होईल. जी वस्तू प्राप्त होणारी आहे, ती प्राप्त होईलच. आपणाला मिळणारी वस्तू दुसऱ्याला मिळेलच कशी? <span class="char-style-override-3">“यदस्मदीयं नहि तत्परेषाम्”</span> तर मग आपण त्याची गुलामी का करावी? जी मिळणारी नाही, त्याची कितीही गुलामी करा ती मिळणारच नाही. मग आपण चिंता कशाला करा? भगवंताने त्याची चिंता करावी—<span class="char-style-override-3">“चिन्ता दीनदयाल को, मो मन सदा आनन्द।”</span> ते चिंता करोत अथवा न करोत त्यांची मर्जी, परंतु आपण तर आनंदात रहावे. आपला संकल्प ठेवला तरच आपण सुखी दु:खी होत असतो. आपला संकल्पच नसेल तर सुखी-दु:खी होण्याचे काय कारण आहे? आपणाला तर भगवंताची आज्ञा पालन करावयाची आहे, जे आपले कर्तव्य आहे.</p>
<p class="TXT">श्रोता—संकल्प-रहित होण्याचा अत्यंत सोपा उपाय कोणता आहे?</p>
<p class="TXT">स्वामीजी—दुसऱ्याने माझे म्हणणे मान्य करावे हा आग्रह सोडून देणे संकल्परहित होण्याचा अत्यंत सोपा उपाय आहे. “माझे कल्याण व्हावे” हा एकमेव उद्देश झाला पाहिजे. जसे मनुष्य ज्यावेळी पैसा कमावत असतो, त्यावेळी त्याचा कोणी अपमान करो, निंदा करो, कसाही त्रास होवो, तो सर्व सहन करतो. तपासणी अधिकारी ज्यावेळी अनेक प्रकारे त्रास देतो त्यावेळी त्याला काही लाच देऊन सुटका करून घेतो. हे सर्व पैशाचा लोभच करवितो. तसेच जर कल्याणाविषयी लोभ निर्माण झाला तर ही गोष्ट सोपी होईल. कल्याणाविषयी लोभ झाल्यास मग तो ज्या ठिकाणी पारमार्थिक लाभ होत नसेल, त्या ठिकाणी तो राहू शकणार नाही, ज्या सत्संगात पारमार्थिक लाभ होत नसेल तेथे तो थांबू शकणार नाही, जे पुस्तक वाचल्याने पारमार्थिक लाभ होणार नाही, ते पुस्तक तो वाचू शकणार नाही, ज्या व्यक्तीच्या संगाने पारमार्थिक लाभ होत नसेल तर त्या व्यक्तीचा संग करू शकणार नाही.</p>


<p class="Page-Break"> </p>
<p class="Heading" id="toc_marker-11">९. स्वत:चे साधन संदेहरहित बनविणे</p>
<p class="TXT">आपले साधन शुद्ध बनविले पाहिजे अर्थात आपल्या अंत:करणात साधनसंबंधी कोणताही संशय रहावयास नको. शंका असेल तर पुस्तके वाचून, प्रश्नोत्तर करून शंकेंचे निरसन करून घेतले पाहिजे. संसार सत्य आहे असा जर आपणाला अनुभव येत असेल तर याच तत्त्वावर टिकून रहा. यात जर काही शंका निर्माण झाली तर निरसन करीत रहा. त्यावर विचार करीत रहा. शंका ठेवू नका. आपल्या ठिकाणी शंका राहणे चूक आहे. जर आत्म्याची, ब्रह्माची सत्ता मानीत असाल तर तेथेच कायम रहा. ईश्वराची सत्ता मानीत असाल तर त्यावरच स्थित रहा त्यामध्ये शंका राहू देऊ नका. ही गोष्ट मला फार आवडते म्हणून आपणाला सांगतो. जे साधन आपण करतो ते आपल्या अंत:करणाला शुद्ध करील अशा रीतीने ते करावे.</p>
<p class="TXT">तुम्हाला जी गोष्ट आवडत असेल ती विचारा. मी त्यातील तत्त्व विशद करीन. माझे मत हेच योग्य आहे, माझे मत तुम्ही मान्य करावे असे माझे मत मी तुमच्यावर लादणार नाही. तुमची जी काही मान्यता असेल तिलाच मी पुष्ट करीन, त्यामध्येच असलेले उत्तम तत्त्व प्रतिपादन करीन. त्यानुसार जर तुम्ही आचरण कराल तर निश्चित सिद्धीला प्राप्त व्हाल. जसा एखादा संसाराला सत्य मानतो. संसार प्रवाहित आहे पण नष्ट होत नाही. संसार जन्मत-मरत राहतो पण नित्य आहे. अशी ज्याची मान्यता असेल त्याने विवेक-विरोधी कोणते ही काम करू नये. संसाराला तर सत्य मानावे पण असत्य, कपट, बेईमानी करावी—हे बरोबर नाही. कारण तुमच्याशी जर कोणी असत्य, कपट, बेईमानी करील तर तुम्हाला आवडत नाही. तुम्हाला जर कोणी फसवले तर वाईट वाटते. तुमची एखादी वस्तू दुसऱ्याने चोरली तर वाईट वाटते. म्हणून तसे तुम्ही करू नका. समजा, तुम्ही संसाराला जरी सत्य मानीत रहाल परंतु जी गोष्ट वाईट आहे असे तुम्हाला वाटते, कोणीही तसे आपल्याशी वागावे असे तुम्ही इच्छित नाही, त्या वाईटपणाचा संपूर्णपणे त्याग कराल तर तुम्हाला सिद्धी प्राप्त होईल.</p>
<p class="TXT">श्रोता—आमच्यात जी वाईट सवय आहे ती अभ्यासाने नाहीशी होईल काय?</p>
<p class="TXT">स्वामीजी—वाईट सवय अभ्यासाने नाहीशी होत नाही, विचाराने नाहीशी होते. आपल्याला ज्या वाईट सवयी लागल्या आहेत, त्या सत्संगाचे श्रवण करून, शास्त्र श्रवण करून, संतांची वचने श्रवण अथवा अवलोकन करून, योग्य प्रकारे तत्त्व समजून घेऊन, विचारपूर्वक त्यांचा त्याग करावा. दोषत्यागाचा अभ्यास नसतो. त्याग विचाराने होतो अभ्यासाने नाही. अभ्यासाने एखादी नवीन स्थिती बनत असते. जसे आपण दोरावर चालू शकत नाही. पण त्याचा जर अभ्यास केला तर नटाप्रमाणे आपणही दोरावर चालू शकतो.</p>
<p class="TXT">श्रोता—जर एखादा स्वत:ला अज्ञानी मानत असेल तर त्याने काय करावे?</p>
<p class="TXT">स्वामीजी—तो जर स्वत:ला अज्ञानी मानत असेल तर त्याने अज्ञान नाहीसे करावे. अज्ञानपणा कोणलाही चांगला वाटत नाही. एखाद्याला आपण तू अज्ञानी आहेस असे म्हटले तर त्याला चांगले वाटेल काय? जर मनुष्याला अज्ञान चांगले वाटत नाही तर स्वत:ला अज्ञानी कसा मानेल? आपल्या ठिकाणी ज्ञानाचा अभिमान होऊ शकतो, आपल्यात अज्ञता राहू शकते, परंतु स्वत:ला पूर्णपणे अज्ञानी मानू शकत नाही, कारण तो परमात्म्याचा अंश आहे.</p>
<p class="TXT">श्रोता—भगवंत तर माता पिता आहेत, त्यांच्यासमोर तर मनुष्य अबोध शिशूच आहे. </p>
<p class="TXT">स्वामीजी—भगवंतासमोर मी अबोध शिशू आहे एक बालक आहे, अज्ञानी आहे, असे मानणे तर फार चांगली गोष्ट आहे. अज्ञानीचा अर्थ अजून संपूर्ण ज्ञान होणे बाकी राहिले आहे, मुळीच ज्ञान नाही—असे नाही. बालकासमोर सुवर्ण मुद्रा आणि बत्तासा ठेवा, तर तो बत्तासा घेईल परंतु सुवर्णमुद्रा घेणार नाही. तुम्हाला तो बालक अज्ञानी दिसतो परंतु तो त्याच्या दृष्टीने अज्ञानी नाही. अबोध असूनही बोधपूर्वक काम करतो. तुम्हाला सुवर्ण मुद्रा श्रेष्ठ दिसते परंतु बालकाला सुवर्ण मुद्रा श्रेष्ठ दिसत नाही. त्याच्या समजूतीत सुवर्ण मुद्रेत कोणताही स्वाद नाही, परंतु बत्तासा गोड लागतो, म्हणून तो सुवर्ण मुद्रेला काय करील? त्याच्या समजूतीप्रमाणे तो श्रेष्ठ वस्तू घेतो. बत्तासा घेतो तर बोधपूर्वकच घेतो, अज्ञानाने नाही. त्याचप्रमाणे तुम्हीलोक पैशात, भोगात लागलेले असता आणि त्याला तुम्ही चांगले समजता, परंतु ज्ञानी व्यक्तीच्या दृष्टीत तुम्ही केवळ पाप करीत आहात, नरकाच्या आणि जन्म-मरणाच्या दु:खात प्रवेश करीत आहात. परंतु असे तुम्हाला म्हटले तर तुम्ही मानीत नाही. बस! कोणत्याही प्रकाराने का होईना पैसा मिळवावा आणि भोग भोगावेतच. आम्ही तुम्हाला जरी अज्ञानी म्हटले तरीही तुम्ही स्वत: ला अज्ञानी थोडेच मानणार? आम्ही ज्यावेळी म्हणू त्यावेळी तुम्हाला वाईट वाटणार तुम्ही सहन करणार नाही.</p>
<p class="TXT">मी मला स्वत:लाही पूर्णपणे जाणकार मानीत नाही. मी सर्व विषय योग्य रीतीने जाणतो असे मला वाटत नाही. एखादा विषय जर मला कळला तर तो मी सांगतो, परंतु मी फार जाणकार आहे असे माझ्या मनात कधीही येतच नाही. यामुळे काय होईल? की याहून अधिक ज्ञान वाढेल. जर आपणाला आपण ज्ञानी समजलो की ज्ञान वाढणे समाप्त होईल कारण भरलेल्या घागरीत काय भरणार? त्यात पोकळी राहतच नाही. जेव्हा आपल्यात उणीव वाटू लागेल, तेव्हा ज्ञानात वृद्धी होईल. कोणत्याही कक्षेत रहा, अज्ञान (न जाणतेपणा) पुढे राहणार असे मी पुस्तकात वाचले आहे—“<span class="char-style-override-3">अज्ञानं पुरतस्तेषां भाति कक्षासु कासुचित्।”</span> तुम्हाला पुष्कळ गोष्टीचे ज्ञान आहे पण बूट बनविण्याचे ज्ञान आहे काय? तुम्हाला असे म्हणावेच लागेल की, मला त्याचे ज्ञान नाही. म्हणून कोणते ना कोणते अज्ञान असणारच.</p>
<p class="TXT">फार पूर्वीची गोष्ट आहे, देशनोक गावी चातुर्मास होता. त्यावेळी मी असे म्हटले की, हा लहान बालक माझ्यापेक्षा अधिक जाणतो. कशाहून म्हटले? मला जर कोणी विचारले की, याची माता कोणती आहे? तर मी सांगू शकत नाही. परंतु या बालकाला तुझी माता कोणती आहे असे विचारले तर तो अमुक माझी आई आहे असे सांगेल. म्हणून माझ्यापेक्षा अधिक जाणणारा झाला की नाही? एखाद्या विषयाचे याला ज्ञान आहे, दुसऱ्या विषयाचे मला ज्ञान आहे तर एकूण आम्ही दोघेही सारखेच आहोत. म्हणून मी ज्ञानी आहे अर्थात मी सर्व जाणतो—असे अभिमान करणे चूक आहे.</p>
<p class="TXT">संपूर्णतया जाणणारे तर केवळ एक परमात्माच आहेत. जो तत्त्वज्ञ आहे, जीवन्मुक्त आहे, तो तत्त्वाच्या विषयात संपूर्ण जाणतो परंतु पुष्कळ दुसरे विषय त्याला माहीत नसतात. जे वास्तविक तत्त्व जाणणारे आहेत, त्यांना जाणण्याचा अभिमान नसतो. जर अभिमान असेल तर तत्त्व जाणलेच नाही असे समजावे. अभिमान तर एखाद्या व्यक्तीच्या अनुषंगाने, एखाद्या विशेषतेच्या अनुषंगानेच होत असतो. स्थूल शरीराची स्थूल जगताशी एकता आहे. सूक्ष्म शरीराची सूक्ष्म जगताशी एकता आहे. कारण शरीराची कारण जगताशी एकता आहे. आत्म्याची जगताच्या आत्म्याशी एकता आहे. म्हणून एका विशिष्ट देशात तो विशेषता कसे मान्य करील? जर मान्य करील तर तो अज्ञानीच झाला.</p>
<p class="TXT">श्रोता—स्वामीजी! मी भगवंताचा आहे आणि भगवंत माझे आहेत. हा अभिमान काय पतन करणारा नाही?</p>
<p class="TXT">स्वामीजी—नाही. हे तर भगवंताचे भजन आहे. भगवंताविषयीच आत्मीयता झाली पाहिजे. दुसऱ्याविषयी आत्मीयता नसली पाहिजे. एक भगवंतच माझे आहेत दुसरे कोणीही माझे नाही. हे शरीर, इंद्रिये, मन, बुद्धी इत्यादी कोणीही माझे नाही.</p>
<p class="TXT">माझ्या मनात असे आले आहे की, तुम्ही कोणत्या तरी एका तत्त्वाला माना, कोणत्या तरी साधनाचा अंगीकार करा. त्या साधनेत संदेहरहित होऊन आत्मीयता ठेऊन तत्पर रहाल तर अवश्य लाभ होईल. परंतु आपल्यात अज्ञान आहे आणि त्याबरोबर संशय असेल तर पतन होईल—<span class="char-style-override-3">“अज्ञश्चाश्रद्दधानश्च संशयात्मा विनश्यति”</span> (गीता ४। ४०) त्याला हा लोकही अनुकूल राहणार नाही आणि परलोक ही अनुकूल ठरणार नाही आणि सुखही मिळणार नाही—<span class="char-style-override-3">“नायं लोकोऽस्ति न परो न सुखं संशयात्मन:”</span> (गीता ४।४०)</p>


<p class="Page-Break"> </p>
<p class="Heading" id="toc_marker-12">१०. मनुष्यजीवनाची सफलता</p>
<p class="TXT">ज्यावेळी काहीही “करणे,” “जाणणे” “आणि” मिळविणे शिल्लक राहिलेले नसते त्याचवेळी मनुष्यजीवन सफल होते. जे करावयाचे होते ते सर्व करणे झाले असेल, जे जाणावयाचे होते ते सर्व जाणणे झाले असेल आणि जे मिळवावयाचे होते ते सर्व मिळविणे झाले असेल, अशाप्रकारचे करणे पूर्ण झाले असेल, जाणणे पूर्ण झाले असेल आणि मिळविणे पूर्ण झाले असेल, तर मनुष्यजीवन सफल होते. या तिन्हीपैकी एक जरी पूर्ण झाले तर बाकीचे दोन्ही आपोआप पूर्ण होतील “करणे” पूर्ण झाले तर जाणणे आणि मिळविणे पूर्ण होईल “जाणणे” पूर्ण झाले तर करणे आणि मिळविणे पूर्ण होईल आणि “मिळविणे” पूर्ण झाले तर करणे आणि जाणणे पूर्ण होईल हे तिन्हीही आपण करू शकतो. आपण हेच करू शकतो दुसरे कहीही करू शकत नाही, ही विलक्षण गोष्ट आहे.</p>
<p class="TXT">“करणे” केव्हा पूर्ण होईल? तुम्ही लक्ष देऊन ऐका, फार महत्त्वाची गोष्ट आहे. तुम्ही जेव्हा आपल्यासाठी काही करणार नाही तेव्हाच करणे पूर्ण होईल. आपल्यासाठी जर तुम्ही काही करू लागाल तर ते करणे कधी पूर्ण होणारच नाही, पूर्ण होणे शक्यच नाही. कारण करण्याचा आरंभ आणि समाप्ती होत असते आणि तुम्ही तेच राहता. म्हणून आपल्यासाठी करण्याने करणे शिल्लकच राहणार. करणे केव्हा शिल्लक राहणार नाही? जेव्हा तुम्ही आपल्यासाठी न करता दुसऱ्यासाठीच कराल तेव्हा करणे बाकी राहणार नाही. परिवारात रहावयाचे असेल तर परिवाराच्या प्रसन्नतेसाठीच रहावे. स्वत:साठी परिवारात राहू नये. समाजात रहावयाचे असेल तर समाजासाठीच रहावे आपल्यासाठी नव्हे. आई असेल तर आईसाठी मी आहे, माझ्यासाठी आई नाही. आईची सेवा करण्यासाठी, आईच्या प्रसन्नतेसाठी मी आहे. आईने मला पैसा द्यावा, दागिने द्यावेत, सर्व भांडवल द्यावे, यासाठी नव्हे. मी पत्नीसाठी आहे पत्नी माझ्यासाठी नाही, असे आजपासून सुरवात करा. मला पत्नीकडून काहीही अपेक्षा नाही. तिच्या पालन-पोषणासाठी तिला वस्त्रालंकार पुरविण्यासाठी, तिच्या हितासाठी, तिच्या सुखासाठीच मला रहावयाचे आहे. माझ्यासाठी पत्नीची आवश्यकता नाही. मुलासाठीच मी आहे, माझ्यासाठी मुले नाहीत. अशाप्रकारे स्वत:साठी काहीही करणे शिल्लक राहणार नाही, त्यावेळी तुम्ही कृतकृत्य व्हाल परंतु आपल्यासाठी माता-पिता पाहिजे असतील, आपल्यासाठी पत्नी हवी असेल, आपल्यासाठी पैसा पाहिजे असेल, आपल्यासाठी भाऊ पाहिजे असेल, तर अनंत जन्मपर्यंत करणे पूर्ण होणार नाही, आपल्यासाठी करणाऱ्याचे करणे कधी पूर्ण होतच नाही, होणारच नाही, झाले नाही आणि होणे शक्यही नाही. याविषयी तुमचा सर्वांचा अनुभव सांगतो.</p>
<p class="TXT">कोणतेही काम करण्याच्या पूर्वी अमुक करावयाचे आहे असे मनात येते. काम करण्याचे मनात येण्यापूर्वी तुम्ही ज्या स्थितीत होता, काम पूर्ण झाल्यानंतर तुम्ही पुन्हा त्या पूर्वीच्या स्थितीत येता. काय मिळाले? काहीही मिळाले नाही. जसे पूर्वी व्याख्यान देण्याचे मनात नव्हते नंतर व्याख्यान देण्याचे मनात आले आणि त्याप्रमाणे व्याख्यान दिले. व्याख्यान दिल्यानंतर मनातला व्याख्यान देण्यासंबंधीचा विषय निघून गेला, तर पूर्वीचीच स्थिती आली. कोणती नवीन गोष्ट झाली? तसेच पूर्वी शिकण्याचे मनात नव्हते, नंतर शिकण्याची इच्छा झाली आणि त्याप्रमाणे शिक्षण घेतले. आता शिकण्याचे मनात राहिले नाही. म्हणून पूर्वी जशी स्थिती मनात शिकण्याविषयीची नव्हती त्याच स्थितीत आता आलो.</p>
<p class="TXT">श्रोता—विद्या शिकल्यानंतर स्थितीत फरक पडला, विद्येची माहीती झाली की नाही?</p>
<p class="TXT">स्वामीजी—आता मला विद्या शिकावयाची नाही, ही जीतुमची स्वत:ची स्थिती आहे, त्या स्थितीत काय फरक झाला? विद्येचा तर बुद्धीत संग्रह झाला. जसे पैसा कमावण्याची पूर्वी इच्छा नव्हती. नंतर पैसा कमावून संग्रह करू अशी इच्छा झाली. त्यानंतर पैसा मिळविला आणि पैसा कमावून संग्रह केला. मग पैसा कमाविण्या-विषयीची इच्छा मनात राहिली नाही. अशा वेळी तुमच्या स्वत:मध्ये काय फरक पडला? हा विषय थोडा सखोल आहे. सखोल विचार करून पहाल तर कळेल. विद्या शिकल्यास बुद्धीत विद्येचा संग्रह होतो. बुद्धीशी एकात्मता केल्यामुळे आपल्यात विद्या आली असे वाटते. समजा एखाद्याला लकवा झाला तर सर्व विद्या नष्ट होते. म्हणून तुमच्यात विद्या आली नाही, बुद्धीत आलेली असते. तुम्हाला स्वत:ला (स्व) काय मिळाले? तुम्हाला (तुमच्या स्वला) शरीरापासून काय मिळाले? इंद्रियापासून काय मिळाले? मनापासून काय मिळाले? बुद्धीपासून काय मिळाले? अहंतेपासून काय मिळाले? तुम्ही तर अहंतेचेही (मीपणाचेही) प्रकाशक आहात.</p>
<p class="TXT">जसा हा संसार दिसतो तसे हे शरीरही दिसते, प्राणही दिसतो, कर्मेंद्रिये आणि ज्ञानेंद्रियेसुद्धा दिसतात, मन-बुद्धीही दिसतात. सूक्ष्म नजर टाकली तर मीपणाही दिसतो, त्याचेही तुम्हाला ज्ञान होते. मीपणा तुमच्यात आहे पण तुम्ही मीपणात नाहीत. तुमची स्थिती तर स्वरूपात आहे. ती स्थिती स्वरूपात पूर्वीपासूनच आहे. काही ना काही करण्याचे मनात आल्याने संसारात स्थिती झाली आणि कार्य पूर्ण झाल्यावर पुन्हा आपल्या स्वरूपात स्थिती झाली. जसा घाण्याचा बैल जेथून चालणे सुरू करतो, तेथेच तो परत येतो. अशाप्रकारे तो आयुष्यभर चालत असतो परंतु कोठेही जात नाही, जेथल्या तेथेच तो राहतो. तसेच तुम्ही आयुष्यभर करीत रहाल तर काहीही लाभ होणार नाही, जसे होते तसेच रहाल. मात्र आपल्यासाठी काही करावयाचे राहिलेच नसेल तर कृतकृत्य व्हाल. कृतकृत्य होण्यात काय अडथळा आला?</p>
<p class="TXT">सज्जन हो काय सांगू! विषय फार विलक्षण आहे. माझ्या मनाला असे वाटते की, तुम्ही सर्वजण हा विषय समजू शकता, तुम्ही सर्वजण कृतकृत्य होऊ शकता, सर्वचे सर्व ज्ञात-ज्ञातव्य होऊ शकता आणि सर्वजण प्राप्त-प्राप्तव्य होऊ शकता. याशिवाय तुम्ही दुसरे काहीही होऊ शकत नाही. असे होण्याचे पूर्ण सामर्थ्य तुमच्यात आहे. दुसरे काहीही होण्यात तुम्ही समर्थ नाहीत. ही गोष्ट प्रत्येक मनुष्य करू शकतो. तो पापी आहे का धर्मात्मा आहे, विद्वान आहे का अविद्वान आहे योग्य आहे की अयोग्य आहे, धनी आहे की निर्धन आहे, पदवीधारक आहे का नाही, कशाचीही किंचिन्मात्रही आवश्यकता नाही. कोणत्याही प्रकारच्या योग्यतेची आवश्यकता नाही, कोणत्याही शक्तीची आवश्यकता नाही, कोणत्याही विद्वत्तेची आवश्यकता नाही. केवळ <span class="char-style-override-3">“असे मी व्हावे”</span> अशीतळमळ लागण्याची आवश्यकता आहे. यावर तुम्ही विचार करा आणि आपली मानसिक दुर्बलता नाहीशी करा. हे करणे आहे, ते मिळविणे आहे, ते आणावयाचे आहे, अमुक ठिकाणी जावयाचे आहे, अमुकाला भेटावयाचे आहे, अमुकाकडून असे करवून घ्यावयाचे आहे इत्यादी ओझे विनाकारण अंगावर घेत आहात. सखोल विचार कराल तर तुमची दुर्बलता नाहीशी होईल, शांती मिळेल, आनंद मिळेल. तुमच्यासाठी काहीही करणे शिल्लक राहणार नाही. आजच तुमचा मृत्यूकाल आला तर काहीही चिंता करण्याची आवश्यकता नाही, कारण आपले काम पूर्ण झाले आहे. तुम्ही कृपा करून हा विषय समजून घ्या.</p>
<p class="TXT">करणे तर दुसऱ्यासाठी आहे आणि जाणणे स्वत:साठी आहे. स्वत:ला जाणून घ्याल तर जाणणे शिल्लक राहणार नाही. जर तुम्ही स्वत:ला जाणले नाही तर कितीही विद्या शिकला, अनेक लिपीचे ज्ञान करून कितीही भाषा अवगत करून घ्याल, कितीही शास्त्रांचे ज्ञान प्राप्त करून घ्याल तरीही जाणणे शिल्लकच राहील स्व चा साक्षात्कार झाला, स्वरूपाचा बोध झाला तर मग काहीही जाणणे शिल्लक राहणार नाही. त्याचप्रमाणे परमात्मप्राप्ती झाली तर मग काहीही प्राप्त करावयाचे शिल्लक राहणार नाही. दुसऱ्यासाठीकरणे, स्वरूपाला जाणणे आणि परमात्मप्राप्ती करणे या तिन्हीशिवाय तुम्ही दुसरे काहीही करू शकत नाही, काहीही जाणू शकत नाही, काहीही प्राप्त करू शकत नाही. कारण या तिन्हीशिवाय तुम्ही जे काही कराल, जे काही जाणाल आणि जे काही प्राप्त कराल ते सर्व तुमच्या-बरोबर नेहमीसाठी राहणार नाही, अथवा तुम्ही त्याच्याबरोबर नेहमी-साठी राहणार नाही. जे आपल्याबरोबर नेहमीसाठी राहत नाही, ते करणे, ते जाणणे आणि ते मिळविणे केवळ भ्रमच आहे, व्यर्थ आहे.</p>
<p class="TXT">भागवतात तीन योग* सांगितले गेले आहेत. कर्मयोग, ज्ञानयोग आणि भक्तियोग. कर्मयोगात “करणे” आहे, ज्ञानयोगात “जाणणे” आहे आणि भक्तियोगात “मिळविणे” आहे. या तिन्हीपैकी कोणताही एक योग सिद्ध कराल तर दुसरे दोन्हीही योग आपोआप सिद्ध होतील. भगवत् प्राप्ती झाली तर जाणणे आणि करणे बाकी राहणार नाही. स्वरूप योग्य रीतीने जाणून घ्याल तर भगवंतही प्राप्त होतील आणि करणेही समाप्त होईल. करणे जर पूर्ण झाले तर जाणणेही पूर्ण होईल आणि प्राप्त होणेही पूर्ण होईल.</p>
<p class="Footnotes-Bold">* योगास्त्रयो मया प्रोक्ता नृणां श्रेयोविधित्सया।</p>
<p class="Footnotes-Bold">ज्ञानं कर्म च भक्तिश्च नोपायोऽन्योऽस्ति कुत्रचित्॥</p>
<p class="Footnotes-Right">(श्रीमद्भा० ११। २०। ६)</p>
<p class="TXT">श्रोता—स्वत:ला जाणणे म्हणजे काय?</p>
<p class="TXT">स्वामीजी—स्वत:ला जाणणे म्हणजे हे आहे की, जसे तुम्ही वस्त्र धारण केलेले आहात, तर तुम्ही वस्त्र आहेत काय? नाही, अंगावरची कातडी तुम्ही आहात काय? नाही. शरीरातील मांस तुम्ही आहात काय? नाही. रक्त तुम्ही आहात काय? नाही. नाडॺा तुम्ही आहात काय? नाही. पोटात मल-मूत्र भरलेले आहे, ते तुम्ही आहात काय? नाही. आतडी तुम्ही आहात काय? नाही. हे सर्व मी नाही. म्हणून जे मी नाही त्याला “मी आहे” असे मानू नका. असे केले तर स्वत:ला जाणाल. किती सोपी गोष्ट आहे. एकदा “हे मी नाही” हे जर मान्य केले तर मग त्याला पुन्हा “मी आहे” असे मानू नका. एकदा थुंकल्यावर त्याला चाटू नका. आपल्या स्वत:ला जाणणे, आपल्यासाठी काहीही न करणे आणि परमात्म्याला प्राप्त करणे—तीन्हीही साधने फार सोपी आहेत. तुम्हाला जे साधन पटेल त्या साधनांचा अंगीकार करा.</p>
<p class="TXT">हे बघा एक गोष्ट सांगतो. गोष्ट तर अभिमानाची आहे परंतु मी अभिमानाने सांगत नाही. मी शोध घेतला आहे आणि शोध घेत आहे. कोण्या गोष्टीचा? तर सुगमतेने कल्याण व्हावे आणि लवकर व्हावे. शास्त्र प्रक्रियेनुसार तर श्रवण, मनन निदिध्यासन, ध्यान, सविकल्प आणि निर्विकल्प समाधी, नंतर सबीज आणि निर्बीज समाधी व्हावी, तेव्हा कल्याण होते. ही शास्त्र प्रक्रिया मी शिकलो आहे. या बद्दल मी खूप विचारही केला आहे. श्रवण, मनन, निदिध्यासन मी थोडे-फार केले आहे. परंतु तत्त्व “हे मी नाही” एवढेच आहे. आता विचार करा, एवढॺा साध्या गोष्टीसाठी डोंगर कशाला खोदावयाचा?</p>
<p class="TXT">मी तर तुम्हाला सरळ-सरळ गोष्ट सांगतो, परंतु तुमचा विश्वास बसत नाही. हे पहा! मी तुम्हाला ठकवित नाही, तुम्हाला धोका देत नाही, तुमच्याशी विश्वासघात करीत नाही. तुम्हाला लवकरात लवकर अनुभव यावा अशी गोष्ट सांगत आहे. त्यात तुम्ही असा विकल्प करता की, लवकर अनुभव कसा येईल? त्याला अनुभव लवकर झाला नाही तर मला कसा अनुभव लवकर होईल? मी तुम्हाला सांगतो, तुम्ही करून पहा. तुम्हाला जर लवकर अनुभव आला नाही तर मग लांबचा मार्ग स्वीकार करा. मी तसे करण्यासाठी तर तुम्हाला मनाई करीत नाही. जसे मी सांगतो तसे करा. जर लवकर अनुभव आला तर नफाच आहे नाहीतर लांबचा मार्ग तुमच्या करिता नेहमीसाठी मोकळाच आहे. तुम्हाला कोणती अडचण आहे? माझ्या सांगण्याप्रमाणे साधन कराल तर दूरच्या मार्गात तुम्हाला फार साहाय्यता मिळेल अथवा तो मार्ग अवलंबावा लागणार नाही. मला जर विचाराल तर त्या दूरच्या मार्गाचा अंगीकार करावाच लागणार नाही. हे बघा! ही गोष्ट लवकर हाती लागत नाही. हे वर्म लोकांना कळतच नाही. मला स्वत:ला ही या गोष्टीचा पत्ता नव्हता. एखादी योग्यता, विद्या, ध्यान, समाधी इत्यादीविना सरळ ती स्थिती प्राप्त होते, ज्यात काहीही करणे, जाणणे, प्राप्त करणे बाकी राहत नाही याचा मला पत्ता नव्हता. जेव्हा ही गोष्ट मला माहीत नव्हती, तेव्हा मी संयम केला, एकांतात राहिलो कोणाचाही संबंध ठेवला नाही. तुम्हाला आश्यर्च वाटेल, भाकरीदेखील मी मोजून खात असे. वरण-भाकरी मोजून घ्यावयाची आणि त्यापेक्षा अधिक भोजन करावयाचे नाही. एवढेच झोपावयाचे, त्यापेक्षा अधिक झोपावयाचे नाही. आपल्याजवळ फारच थोडॺा वस्तूंचा संग्रह करत असे. कोणाला कोणतीही वस्तू मागावयाची नाही. अमुक वस्तू माझ्या जवळ नाही—असे कोणाला कधीही सांगत नसे. अशा स्थितीत मी अनेक वर्षे काढली आहेत. मी केवढे कष्ट भोगले आहेत. तुम्हाला जर ते सांगू लागलो तर तुम्ही आश्चर्य कराल. मी हे जाणतो की, साधू कोणाला काही मागणार नाही तर त्याची प्रतिष्ठा वाढते आणि त्याला शांती लाभते. जर तो मागू लागेल तर तो भिकारी आणि नीच ठरेल. ज्याला तो मागेल त्याचा तर तो गुलामच होईल. वास्तविक या गोष्टी तुम्हाला सांगणे योग्य नाही परंतु तुम्हाला विश्वास व्हावा यासाठी सांगत आहे की, या गोष्टी मी स्वत: करून पाहिल्या आहेत. तो देखील एक मार्ग आहे पण दूरचा आहे. केलेले साधन निष्फल होणार नाही परंतु फार विलंब लागेल. माझी तर ही धडपड आहे, लवकरात लवकर सिद्धी कशी होईल? आत्ताही मी त्याच शोधात आहे.</p>
<p class="TXT">आपल्यासाठी एखाद्या गोष्टीची आवश्यकता असेल तर तेच मरण आहे. आपल्यासाठी औषधी हवी, आपल्यासाठी वस्त्र हवे, आपल्या-साठी घर हवे, आपल्यासाठी वाहन हवे, तर तो महान निकृष्ट झाला. वस्तूंचा गुलाम झाला तर तो निकृष्टच झाला, उत्कृष्ट कसा होईल? मागणारा माणूस मला मुळीच आवडत नाही. मला एखाद्याने जोडा मारावा एवढे वाईट वाटते. माझ्या सहवासात एखाद्या साधूने मला अमुक वस्तू हवी आहे असे म्हटले तर ती त्याची फार मोठी बेइज्जती आहे. साधूपणा तर नाहीच, मनुष्यपणाही नाही. मनुष्याची आवश्यकता दुसऱ्यांना असते. भाकरी ही नाही मिळाली तरीही चालेल. कदाचित तुम्ही म्हणाल की भाकरी न मिळाल्यास उपासमारीने मृत्यू होईल, तर काय भोजन मिळाले तर मृत्यू येणार नाही? उपाशी मरा अथवा खाऊन मरा, मृत्यू तर ठरलेलाच आहे. मग गुलामी पत्करून कशाला मरावयाचे? तुच्छता स्वीकारून, तिरस्कृत होऊन, पददलित होऊन का मरावयाचे? मरावेतर इज्जतीनेच मरावे. काहीही न मागण्याने फार मोठी शांती मिळते, फार आनंद मिळतो. थोडे कष्ट तर होतीलच पण आनंद फार मोठा मिळतो. जीवन सफल होते. लाभ एवढा होतो की, त्याचे काही मोज माप होत नाही. असा लाभ होतो, जो कधीही कोणत्याही जन्मात झाला नाही.</p>
<p class="TXT">एका साधूची हकीकत ऐकली. काही साधू बद्रीनारायणाला गेले होते. त्याठिकाणी एका साधूच्या बोटाला नखुडे झाले त्यामुळे त्याला दु:ख होऊ लागले. एकाने त्या साधूला म्हटले, या ठिकाणी दवाखाना आहे, मोफत उपचार होतो, तर तुम्ही दखान्यात जाऊन पट्टी बांधून घ्या म्हणजे तुमचे दु:ख कमी होईल. त्यावेळी त्या साधूने उत्तर दिले की, हे दु:ख तर मी भोगेन परंतु मी कोणाला पट्टी बांधण्यासाठी म्हणावे—असे दु:ख मी सहन करू शकणार नाही. अशा त्यागाचे उदाहरणसुद्धा मला हे एकच मिळाले, दुसरे कोठेही असे उदाहरण मला मिळाले नाही. मला ही गोष्ट इतकी आवडली की, वास्तविक हाच साधूपणा आहे, हीच मनुष्यता आहे. जसे कुत्र्याने भाकरीच्या तुकडॺासाठी फिरावे, तसेच दारोदार मागणाऱ्यात मनुष्यपणा नाहीच, साधूपणा तर दूरच राहो. शेठजी (श्रीजयदयालजी गोयन्दका) गृहस्थी होते, परंतु तेही म्हणत होते की, जर भजन करावयाचे असेल तर अगोदर मनाला विचारावे, तुला काही पाहिजे? तर म्हणावे, काहीही नको. असे म्हणून मग भजन करावे. जर गृहस्थाश्रमात राहणारेसुद्धा ही गोष्ट सांगत आहेत तर मग साधूला कशाची आवश्यकता आहे?</p>
<p class="TXT">श्रोता—महाराजजी! आमचे काम कसे चालणार?</p>
<p class="TXT">स्वामीजी—तुम्ही काम चालू ठेवण्याची कशाला इच्छा ठेवता, बंदच करून टाका.</p>
<p class="TXT">श्रोता—शरीरात रोग निर्माण झाला तर औषधाशिवाय रोग कसा बरा होईल?</p>
<p class="TXT">स्वामीजी—औषध घेणार नाही तर मरावे लागेल, एवढेच ना? तर औषध घेणारा मरत नाही काय?</p>
<p class="TXT">श्रोता—कष्ट भोगून मरावे लागेल.</p>
<p class="TXT">स्वामीजी—औषधी सेवन करणारे कष्ट भोगत नाहीत काय? औषधी घेता-घेता शेवटी थकून, नाइलाज होऊन मरतील तर त्यावेळी त्यांना कष्टानेच मरावे लागेल. शेवटी त्याच मुद्यावर गोष्ट आली. अंत:करणात कशाचीही इच्छा ठेवली नाही तर पराधीनतेचे दुख भोगावेच लागणार नाही. मौज राहील, आनंद राहील.</p>
<p class="TXT">एक माणूस त्याग करतो आणि एक माणूस दरिद्री आहे. त्यागी माणसाजवळही पैसा नाही आणि दरिद्री माणसा जवळही पैसा नाही पायात जोडा नाही, डोक्यावर छत्री नाही खिशात पैसे नाहीत. दोघांची अवस्था सारखी आहे. परंतु अंत:करण दोघांचे सारखे आहे काय? त्याग्याच्या हृदयात एक प्रकारचा विलक्षण आनंद असतो, जो पराधीन झाल्यास मिळत नाही, ज्याला अमुक वस्तू हवी आहे, अमुक औषधी इत्यादी हवे आहे, तो महान पराधीन आहे.</p>
<p class="TXT">श्रोता—रोगामुळे दु:ख भोगावे लागते.</p>
<p class="TXT">स्वामीजी—वैशाख महिन्यात जो पंचाग्नी तापतो, दुपारच्या वेळी, सूर्य तापत आहे आणि चहूबाजूंनी अग्नी पेटवून मध्यभागी बसतो त्या तपस्व्याला काय दु:ख भोगावे लागत नाही? ते तप तर त्याने मनाने स्वीकारले आहे, परंतु हे रोगरूपी तप भगवंताकडून प्रदान झालेले आहे. सांगा, कोणते तप श्रेष्ठ आहे? म्हणून रोग निर्माण झाले तर असे माना की, भगवंताच्या इच्छेनुसार तप होत आहे तर दु:खात देखील आनंद मिळेल. एक जण व्रत करतो, काही खात नाही आणि दुसऱ्याला अन्न मिळत नाही. दोघेही उपाशी राहतात. परंतु व्रत करणाऱ्याच्या मनात अन्न न मिळण्याचे दु:ख होत नाही, प्रसन्नता असते.</p>


<p class="Page-Break"> </p>
<p class="Heading" id="toc_marker-13">११. मुक्ती स्वत: सिद्ध आहे</p>
<p class="TXT">जेव्हा आम्ही उद्योग करून विशेष स्थिती प्राप्त करून घेऊ तेव्हा आमचे कल्याण होईल, असा सर्वसाधारण लोकांचा समज झालेला आहे. ही गोष्ट योग्य आहे पण पूर्णपणे योग्य नाही. वास्तविक कल्याण, मुक्ती स्वत:सिद्ध आहे. ती केल्याने होत नाही. परंतु आज असे म्हणणारा माणूस अपराधी ठरतो. लोक त्याला विरोध करतात आणि त्याचे म्हणणे योग्य नाही, चूक आहे असे म्हणतात. परंतु वास्तविक पाहिले तर अशीच गोष्ट आहे. आपण जे काही करू, ते प्रकृतीजन्य पदार्थांशी संबंध जोडल्याविना होऊच शकणार नाही. पदार्थाशी संबंध जोडणेच बंधन आहे. आपण काहीही केले तरी शरीराचे साहाय्य घेणार, इंद्रियांची साहाय्यता घेणार, बुद्धीची साहाय्यता घेणार, कमीत कमी एका देशविषयी “अहम्” ला पकडूनच काही तरी करणार. जर आपण एका देशाला पकडले नाही, कोणाविषयी ममता केली नाही, तर मग आपल्याकडून “करणे” कसे होईल? म्हणून करण्याने मुक्ती होत नाही. करण्याने जी वस्तू उत्पन्न होते ती नाशवान असते. कारण प्रत्येक क्रियेचा आरंभ आणि शेवट होतो. क्रियेपासून जे फल मिळते त्याचाही संयोग आणि वियोग होतो. जी वस्तू उत्पन्न केली जाते, ती नित्य नसते.</p>
<p class="TXT">मुक्ती त्यागाने प्राप्त होते. जी प्रकृती क्रिया आणि पदार्थरूपाने आहे, तिच्याशी आपली ममता आणि अहंता नसेल तर आपली स्वत: मुक्ती आहे. आपणच ममता आणि अहंता करून बंधन करून घेतले आहे. ते बंधन आपण सोडले तर सुटेल, नाहीतर ते बंधन गुरू सोडवू शकत नाहीत, संत सोडवू शकत नाहीत आणि भगवंतसुद्धा सोडवू शकत नाहीत. जेव्हा आपण स्वत: भगवंताला अर्पित होऊ तेव्हा भगवंत सोडवू शकतात, अन्यथा भगवंत स्वत:कोणालाही सोडवित नाहीत: जितकी काही चांगली माणसे असतात, ते तुम्ही असे करा म्हणून आपले मत दुसऱ्यावर लादत नाहीत. विचाराल तर समाधान करतील, हिताची गोष्ट सांगतील, परंतु जबरदस्ती करणार नाहीत. भगवंतही कोणावर जबरदस्ती करीत नाहीत. भगवंतांनी आमचा उद्धार केला पाहिजे असे आम्ही तर म्हणतो पण जर आम्ही भगवंतांना शरण झालोच नाही तर ते आपला उद्धार कसा करतील? भगवंत कोणाच्याही स्वातंत्र्याचे अपहरण करीत नाहीत. तुम्ही सर्वप्रकारे भगवंताच्या स्वाधीन व्हाल तर भगवंत तुमचे सर्व काम पूर्ण करतील.</p>
<p class="TXT">तुमची अहंता आणि ममताच पतन करणाऱ्या गोष्टी आहेत. कोणत्याही प्रकारे का होईना यांचा तुम्ही त्याग केला, तर तुमचा उद्धार होईल. ही गोष्ट इतकी विलक्षण आहे की, ज्याचे वर्णन मी करू शकत नाही. जर आपण शरीराविषयीच्या ममतेचा संपूर्णपणे त्याग केला तर शरीर प्राय: आजारी पडणार नाही. इंद्रियाविषयी ममतेचा त्याग केला तर इंद्रियात दोष राहणार नाहीत. मनाविषयीच्या ममतेचा त्याग केला तर मनात दोष राहणार नाहीत. बुद्धीविषयीच्या ममतेचा त्याग केला तर बुद्धीत दोष राहणार नाहीत. त्याचप्रमाणे मीपणाशी जी ममता (आत्मीयता) आहे, तिचा त्याग केला तर कोणताही दोष राहणार नाही. मूळ गोष्ट तर ही आहे की, दोष केवळ आपण आपला संबंध जोडल्यानेच आले आहेत. आपण जितका संबंध जोडून आग्रह ठेवतो, ममता करतो तितकाच त्यात दोष निर्माण होतो, अशुद्धी निर्माण होते. जर ममता आणि अहंतेचा संपूर्णपणे त्याग केला तर मुक्ती स्वत:सिद्ध आहे. ही गोष्ट सहज समजण्याला कठीण आहे. त्याकडे जर लक्ष द्याल तर ती गोष्ट समजून येईल परंतु याकडे तुम्हीलोक लक्षच देत नाही.</p>
<p class="TXT">आता असा एक प्रश्न आहे की, मुक्ती झाल्याने मनुष्याचे जन्म-मरण समाप्त होईल तर संसारच समाप्त होईल. कारण जितक्या जीवांची मुक्ती होईल, तितके जीव संसारातून कमी होतील आणि अशा प्रकारे कमी होता होता संपूर्णपणे समाप्त होतील. म्हणून मुक्ती झाल्यावर पुन्हा जन्म होत नाही, असे नाही. जीव महाप्रलयापर्यंत जन्म घेत नाहीत परंतु महासर्गात पुन्हा जन्म घेतात, असा लोकांनी सिद्धांत बनविला आहे. याचे कारण काय आहे? की त्यांनी मुक्ती कृत्रिम आहे, आपल्या करण्याने होते, म्हणून ती नित्य कशी राहू शकेल? असा समज करून घेतला आहे. परंतु मुक्ती वास्तविक स्वत:सिद्ध आहे, स्वाभाविक आहे, कृत्रिम नाही. करणे अस्वाभाविक आहे. अस्वाभाविकतेला समाप्त करून टाकाल तर स्वाभाविकता जशीच्या तशी राहील. या विषयाला सखोल उतरून समजून घ्या.</p>
<p class="TXT">तुम्ही थोडा विचार करा! ज्या पैशाला तुम्ही आपले मानले आहे, त्याच पैशाची तुम्हाला चिंता असते. जगात पैसा तर बेगणती पडलेला आहे, परंतु त्याची चिंता तुम्हाला नसते. म्हणून चिंता होण्याला पैसा कारण नाही तर आत्मीयता कारण आहे. ज्या व्यक्तीशी तुम्ही आत्मीयता केली आहे, त्या व्यक्तींना लाभ झाला तर तुम्हाला सुख होते आणि त्यांची हानी झाली तर तुम्हाला दु:ख होते. परंतु ज्यांच्याशी आपला काही संबंध नाही, त्यांना लाभ अथवा हानी झाली, ते मेले किंवा जीवंत राहिले, तुम्हाला कसलेही सुखदु:ख होत नाही. ज्यांच्याशी ममता केली आहे, त्यांचेच बंधन आहे. ज्यांच्याशी ममता नसते, त्यांचे बंधन आपणाला नसते.</p>
<p class="TXT">विचार करून पहाल तर ममतेचा त्याग फारच सोपा आहे. ज्याला आपण “माझे आहे” मानले आहे, त्याला “माझे नाही” मानण्यात आपण स्वतंत्र आहोत, पराधीन नाहीत. परंतु त्यांच्याकडून सुखाची इच्छा ठेवतो म्हणून पराधीन बनतो. संयोगजन्य सुखात फसाल तर पराधीनतेपासून वाचू शकणार नाही. भगवंत स्पष्ट म्हणतात—</p>
<p class="Shlok-Color-2">ये हि संस्पर्शजा भोगा दु:खयोनय एव ते। </p>
<p class="Shlok-Color-2">आद्यन्तवन्त: कौन्तेय न तेषु रमते बुध:॥ </p>
<p class="TXT-Right">(गीता ५। २२) </p>
<p class="TXT">संबंधजन्य जे सुख आहे, ते दु:खालाच कारण आहे आणि आदी-अंत असणारे आहे, म्हणून विवेकी पुरूष त्यात रममाण होत नाही. जो त्यात रमराण होत नाही त्याचे कल्याण होते.</p>
<p class="TXT">संयोगजन्य सुखाची लोलुपताच संसारात बांधणारी गोष्ट आहे. मी यापूर्वीही म्हटले होते आणि आजही सांगत आहे. मी शिकलो, सत्संग केला, व्याख्यान दिले, यावरही माझे समाधान झाले नाही की पाणी कुठे मुरत आहे? हे बंधन कुठे आहे? मग संतांच्या कृपेने ही गोष्ट मला समजून आली की, संबंधजन्य सुखाची जी इच्छा आहे, तीच मूळ बंधन आहे. सुखाची इच्छा समाधीपर्यंत राहते. ही सुखाची इच्छाच बांधणारी आहे. या गोष्टीवर तुम्ही पूर्ण विश्वास ठेवा.</p>
<p class="TXT">श्रोता—ही गोष्ट सत्य आहे असे वाटते.</p>
<p class="TXT">स्वामीजी—ही गोष्ट सत्य आहे असे जर तुम्हाला वाटते तर मग तुमची संसारातील खटपट का समाप्त होत नाही? कुठे तरी दोष आहे. ज्या क्रियेने खटपट समाप्त होत असेल त्या क्रियेचा अधिक आदर करा. खटपट कशामुळे निर्माण होते, त्याच्या मुळात काय आहे, याकडे लक्ष द्या. ज्या ज्यावेळी मनात खळबळ होऊ लागेल त्यावेळी मुळात कुठे दोष निर्माण झाला आहे, कोणता दोष निर्माण झाला आहे याचा तुम्ही स्वत: विचार करा. तर मग तुमच्या लक्षात येईल की, तुम्ही कुठे-ना-कुठे ममता केली आहे, पक्षपात केला आहे, सुखभोगाची इच्छा केली आहे, नाहीतर खळबळ निर्माण होऊच शकत नाही.</p>
<p class="TXT">श्रोता—परमात्म्याविषयी ज्यावेळी व्याकुळता झालेली असते त्यावेळी सांसारिक सुख समोर आल्याने आम्ही त्याकडे वळतो, व्याकुळता आमची कायम राहत नाही, अशावेळी आम्ही काय करावे?</p>
<p class="TXT">स्वामीजी—व्याकुळतेतच रहा, भोगाकडे वळू नका. भोगाचे आकर्षण होऊ देऊ नका. भोगाच्या कारणाला अर्थात आसक्तीला पकडा आणि ती आसक्ती नाहीशी करा.</p>
<p class="TXT">तुमचा आमचा हा जो विचार झाला आहे ना! त्यामुळे फार मोठा लाभ होतो. तुम्ही एकटे आपल्या ठिकाणी विचार कराल तर असे प्रश्न सुटत नाहीत आणि मोकळे मन करून परस्परात विचार कराल तर हे विचार तुमच्या शंका नाहीशा करण्यात साहाय्य होतील; हे मी पाहिले आहे. मला जेव्हा एखादा समजून सांगतो तेव्हा ते काम माझ्यासाठी फार सोपे होते. स्वत: मी विचार करतो, समजून घेतो तेव्हाही फरक पडतो. परंतु दुसरा ज्यावेळी समजून देतो त्यावेळी फार लवकर फरक पडतो. माझी प्रकृती अशी आहे तर मी असे समजतो की दुसाऱ्यांची प्रकृतीही अशीच असेल. माझी ही जी समजून देण्याची प्रवृत्ती आहे, हिला मी फार श्रेष्ठ आहे असे मानीत नाही. दुसऱ्यांना उपदेश करणे, दुसऱ्यांना समजून सांगणे, आपली मूर्खता स्वीकार करणे आहे, आपल्या अभिमानाला स्वीकार करणे आहे, दुसऱ्यांना मूर्ख मानणे आहे. दुसऱ्यांना मूर्ख मानणे आणि आपणाला शहाणे मानणे गुण नाही, दोष आहे, पतन करणारी वस्तू आहे. असे असूनही माझी समजून देण्याची प्रवृत्ती आहे. याचे काय कारण आहे? याची अनेक कारणे होऊ शकतात. विचारपूर्वक पाहतो जर मला कोणी समजून सांगितले तर मला लाभ होतो, म्हणून दुसऱ्यांना जर एखाद्याने समजून सांगितले तर त्यांनाही लाभ होईल यादृष्टीने माझी समजून सांगण्याविषयीची प्रवृत्ती आहे. परस्परात चर्चा झाल्याने विषयाचा स्पष्ट खुलासा होतो आणि त्याप्रमाणे अनुष्ठान करण्यात फार मोठी साहाय्यता होते. म्हणून परस्परात विचार-विनिमय व्हावा, विचारांचे आदान-प्रदान व्हावे. केवळ उपदेश करून गुरू बनल्याने लाभ होत नाही. परस्परात दोघांनीही बरोबरीच्या नात्याने समजून घेऊन विचार करावा. एखाद्या विषयाचे तुम्हाला ज्ञान असते आणि दुसऱ्या विषयाचे मला ज्ञान असते, तर मग बेरीज बरोबरच झाली ना? अशा रीतीने समान होऊन विचार करावा. मी तुमचे म्हणणे मान्य करावे आणि तुम्ही माझे म्हणणे मान्य करावे. त्यामुळे आपल्या दोघांनाही लाभ होईल. परंतु हे केव्हा होईल? जेव्हा सांगणाऱ्याने आपल्याठिकाणी मी तर ज्ञानी आहे आणि हे अज्ञानी आहेत असा अभिमान केला नाही. मलाही ज्ञान मिळवावयाचे आहे आणि तुम्हालाही ज्ञान मिळवावयाचे आहे असे समजून जेव्हा विचार करू तेव्हा तुमची आमची माहीती वाढेल आणि ज्ञान होईल.</p>
<p class="TXT">श्रोता—पूर्वी मिळालेल्या सुखाची पुन्हा पुन्हा आठवण येते.</p>
<p class="TXT">स्वामीजी—तर मग सुखभोगाचा निष्कर्ष चांगला निघाला नाही ना? आत्तापर्यंत मागील सुखभोगाचे संस्कार त्रास देत आहेत, त्या संस्कारापासून आजतगायत आपली सुटका झाली नाही. म्हणून आता त्या सुखभोगाच्या आसक्तीचा त्याग केला पाहिजे—हे सिद्ध होते.</p>
<p class="TXT">सुखाची लोलुपता कशी सुटेल? हा प्रश्न आहे. सुखाच्या आशेत सापडून आपण फसतो. आपण जाणत असून, सांगत असून, समजत असून, वाचत असूनही त्यात फसतो. म्हणून त्यातून सुटका होण्याचा, दुसऱ्यांना सुख कसे पोहचेल असा भाव बनविणे, फार सोपा, सरळ उपाय आहे. घरातील माता-पित्यांना सुख कसे होईल? पत्नीला सुख कसे मिळेल? मुलांना सुख कसे होईल? भाऊ-भावजय यांना सुख कसे होईल? शेजाऱ्यांना आपल्याकडून कसे सुख देता येईल? मित्राला सुख कसे पोहचेल? जगाला सुखी कसे करता येईल? माझ्याकडून कशी सेवा केली जावी, जेणेकरून यांना सुख होईल, यांचे हित होईल, यांचे कल्याण होईल? यांची आज्ञा कशी पाळावी? यांचा आदर कसा करावा? यांची वाहवा कशी होईल? अशी जर आपली वृत्ती कणखर बनली तर सुखभोगाची रुची समाप्त होईल. <span class="char-style-override-3">“बहुत प्रीति पुजाइबे पर, पूजिबे पर थोरि।”</span> (विनयपत्रिका १५८)</p>
<p class="TXT">पुजून घेण्याची अधिक आवड आहे आणि पूजनाची थोडी आहे. सुख प्राप्त करण्याची तर अधिक इच्छा आहे आणि सुख देण्याची थोडी आहे. जर सुख देण्याचीच इच्छा कायम राहिली तर सुखभोगाची इच्छा कायमची समाप्त होईल.</p>
<p class="TXT">श्रोता—सुख घेण्यात तर तात्काळ सुख मिळते, परंतु सुख देण्यात तात्काळ सुख मिळत नाही.</p>
<p class="TXT">स्वामीजी—शिकताना बालकाला शिकण्यात सुख दिसत नाही, खेळात सुख दिसते. परंतु शिक्षकाच्या शिकविण्याने बळेच शिकतो आणि जेव्हा काही परीक्षा देऊन पास होतो तेव्हा शिकण्यात लगन लागते. म्हणून हे अगोदर कोरडॺा दगडाप्रमाणे आहे. कोरडॺा दगडात मीठ नाही, साखर नाही, कोणता स्वाद नाही, तरमग कोरडा दगड काय म्हणून चाटावा? परंतु एखादा जर म्हणेल की, चाटा तुमचे काम होऊन जाईल, तर त्याच्या म्हणण्याप्रमाणे चाटू लागा. त्याचप्रमाणे भगवंत म्हणतात, म्हणून या सुखाचा त्याग करा आणि दुसऱ्यांना सुख द्या. एवढा तर विश्वास आहे की, हे आमच्या हितासाठीच सांगतात. भगवंताचे वचन आपल्या कल्याणासाठीच आहेत, म्हणून त्यांच्या आज्ञेनुसार सुरवात करा. भगवंतांनी म्हटले आहे की सात्त्विक सुख आरंभी विषाप्रमाणे असते आणि परिणामी अमृताप्रमाणे असते <span class="char-style-override-3">“यत्तदग्रे विषमिव परिणामेऽमृतोपमम्”</span> (गीता १८।३७). आरंभी विषाप्रमाणे आहे ही गोष्ट मला पूर्वी समजली नाही. सात्त्विकतेत तर आरंभीच सुख असते, आनंद असतो आणि भगवंत आरंभी विषाप्रमाणे सांगतात—हे कसे काय? विचार केल्यानंतर समजून आले की, राजस-तामस सुखाचा त्याग करणे कठीण जाते, म्हणून सात्त्विक सुख अगोदर विषाप्रमाणे वाटते.</p>
<p class="TXT">तुम्ही दुसऱ्यांना सुख कसे होईल या विषयावर विचार करा. दुसऱ्यांची इच्छा कशी पूर्ण करता येईल? दुसऱ्यांचे कल्याण कसे होईल? भगवंत म्हणतात की, ज्यांना प्राणीमात्राच्या हिताविषयी प्रीती असते, ते मला प्राप्त होतात—<span class="char-style-override-3">“ते प्राप्नुवन्ति मामेव सर्वभूतहिते रता:”</span> (गीता १२। ४) जे आपणाला दु:ख देतात त्यांनाही सुख कसे होईल? <span class="char-style-override-3">“उमा संत कइ इहइ बड़ाई। मंद करत जो करइ भलाई॥”</span> (मानस ५।४१।४) मग संतपणा प्राप्त होईल.</p>
<p class="TXT">दुसऱ्याचे हित करण्यातच आपले हित आहे. जसे आपण आरशात आपले मुख पाहतो तेव्हा जर आपले मुख पूर्वेकडे असेल तर आरशात आपले मुख पश्चिमेकडे राहील. आपले उजवे अंग त्यात डावे आणि आपले डावे अंग त्यात उजवे दिसेल. आता आरशात जसे दिसते, त्यानुसार आपण चालू तर उलटे चालले जाऊ. संसाररूपी आरशात सुख घेणे चांगले वाटते आणि सुख देणे नकोसे वाटते. आता त्याप्रमाणेच चालू तर वाईट अवस्था होईल, कारण आरंभीच ज्ञान उलटे झाले आहे. <span class="char-style-override-3">“धुर बिगड़े सुधरे नहीं, कोटिक करो उपाय।”</span> आरंभीच काम बिघडून गेले आहे. आपला स्वार्थ सिद्ध होईल, आपणाला सुख मिळेल असे वाटते परंतु परिणामी दु:खच मिळेल. म्हणून जर तुम्ही आपले स्वत:चे कल्याण इच्छित असाल तर ही पद्धत बदलावी लागेल, नाहीतर संकटावर संकटे कोसळतील. दुसऱ्यांना सुख दिल्याने स्वत:च्या सुखभोगाची इच्छा समाप्त होते—ही गोष्ट नक्की सर्वांच्या अनुभवाची आहे.</p>
<p class="TXT">श्रोता—सेवा केल्याने तात्काळ सुख तर मिळत नाही, परंतु तात्काळ अभिमान मात्र आवश्य येतो.</p>
<p class="TXT">स्वामीजी—अभिमानातही तर एक सुख “मी असा आहे” असे मिळते. आपणाला या अभिमानाच्या सुखालाही सोडावयाचे आहे—असा विचार कराल तर त्याचा त्याग होईल. जसे आपल्या मुलीचा विवाह करावयाचा आहे, असा विचार मनात असल्यामुळे आपणाला मुलाविषयी जितकी ममता असते, तितकी ममता आपल्या मुलीविषयी नसते. त्याचप्रमाणे अभिमानाच्या सुखाचा त्याग करावयाचा आहे—असा पक्का विचार होईल तर अभिमानजन्य सुखाविषयी ममता राहणार नाही.</p>


<p class="Page-Break"> </p>
<p class="Heading" id="toc_marker-14">१२. बंधन कसे समाप्त होईल</p>
<p class="TXT">बंधन नित्य आहे, ते समाप्त झाल्यावर मुक्ती होईल असा लोकांचा समज झाला आहे. मुळात हीच चूक झाली आहे. वास्तविक बंधन नाहीच. जर बंधन असते तर मुक्ती कोणाचीही झाली नसती, कारण सत्  वस्तूचा अभाव होत नाही—<span class="char-style-override-3">“नाभावो विद्यते सत:”</span> (गीता २।१६) बंधन सत्य असते तर मग त्याचा अभाव होणारच नाही. म्हणून बंधन नाहीच, केवळ दिसते. आरशात देखील मुख दिसते, परंतु तेथे मुख असते काय? आरशात जर मुख दिसते तर त्याला समोरून पकडा, नाहीतर आरशाच्या पाठीमागून पकडा. तिथे नाहीच तर त्याला पकडणे कसे शक्य आहे? त्याचप्रमाणे या सांसारिक पदार्थात आत्मीयता दिसते. हे शरीर, कुटुंबी, धन-संपत्ती, वैभव इत्यादी माझे आहे—असे दिसते. परंतु आजपासून शंभर वर्षा पूर्वी हे तुमचे होते काय? आणि शंभर वर्षानंतर हे तुमचे राहतील काय? हा माझेपणा पूर्वीही नव्हता आणि नंतरही राहणार नाही, तसेच मध्यातही दिवसे न दिवस समाप्त होत आहे, तर मग हा माझेपणा सत्य कुठे झाला? आरशात पूर्वीही मुख नव्हते, नंतरही राहणार नाही आणि यावेळी दिसत तर असते, परंतु नसतेच. जे प्रतिक्षण “नाही” त जात आहे, ते “आहे” कसे होईल? जे “नाही” त्याला “आहे” समजले. “नाही” ला आहे मानणे सोडून द्याल तर मुक्ती स्वत:सिद्ध आहे. माझेपणा पूर्वी नव्हता, म्हणून मुक्ती होती, नंतर राहणार नाही म्हणून मुक्ती राहणार आणि वर्तमानात प्रत्येक क्षणाला माझेपणा सुटत आहे म्हणून मुक्ती होत आहे. म्हणून बंधन कृत्रिम आहे, केवळ मानलेले आहे आणि मुक्ती स्वत: सिद्ध आहे. आता यामध्ये उशीर लागण्याचे काय कारण आहे? सांगा!</p>
<p class="TXT">जर तुम्ही बंधन सुटणार नाही, असे मानले तर मग ते आता सुटणारच नाही, कारण तुम्ही परमात्म्याचे अंश आहात. तुम्ही जर बंधनाला पक्के मानाल तर ते कसे तुटेल? बंधन तर आत्ता आहे आणि मुक्ती पुढे होईल, अशा प्रकारे तुम्ही बंधनाला जवळ आणि मुक्तीला दूर मानले, तर आत्ता बंधन लवकर कसे तुटणार? वास्तविक बंधन तर पूर्वीही नव्हते, नंतरही राहणार नाही आणि आत्ताही नाही. तसेच मुक्ती पूर्वीही होती, नंतरही राहील आणि आत्ताही आहे.</p>
<p class="TXT"> हे बघा! प्रत्येक व्यक्तीला आईविषयी फार स्नेह असतो. तो स्नेह आज तसा आहे काय? नाही. हा संसाराच्या स्नेहाचा नमूना आहे. तुम्ही व्यापार करता, तर अगोदर संपूर्ण माल न पाहता त्याचा नमूना पाहता. त्या नमून्याहून सर्व मालाचा पत्ता लागतो. पत्नी माझी आहे, पुत्र माझा आहे, धन माझे आहे, घर माझे आहे, हे सर्व आत्ता प्रिय वाटतात, तर बालपणात आईशी थोडी प्रीती होती काय? आईशिवाय राहू शकत नव्हता, आक्रोश करीत होता आणि आईच्या कुशीत गेल्यावर आई मिळाली म्हणून खुश होत होता. परंतु त्या आईविषयी आज तशी प्रीती आहे काय? कित्येक भाग्यशाली आहेत, ज्यांची आई अजून आहे, परंतु आईविषयी पूर्वी जे आकर्षण होते, ते आकर्षण आज नाही. या नमून्याने संपूर्ण संसाराची परीक्षा होते की, आता जे संसाराविषयी आकर्षण आहे, हेही राहणारे नाही.</p>
<p class="TXT">श्रोता—महाराजजी, आमची प्रीती पूर्वी माता-पित्यात, नंतर पत्नीत, पुढे पुत्रात, त्यानंतर नातवात, अशा प्रकारे पुढेच धावत जात आहे.</p>
<p class="TXT">स्वामीजी—तर नवीन प्रीती करू नका बाबांनो! पूर्वीचा स्नेह तर आपोआप सुटत आहे. मुक्ती तर होतच आहे.</p>
<p class="TXT">श्रोता—आम्ही तर नवीन प्रीती करू इच्छित नाही.</p>
<p class="TXT">स्वामीजी—तुम्ही जर नवीन प्रीती करू इच्छित नाही तर मग मी तुम्हाला करायला लावतो काय? तुम्हाला कोण बळजबरी करीत आहे? सांगा पूर्वीची प्रीती तर सुटून जाईल आणि तुम्ही नवीन प्रीती करू नका. आता तुम्ही काय बालक आहात? म्हणजे बालपणातून मुक्ती झाली ना? मुक्ती तर आपोआप होत आहे, कारण मुक्ती नित्य आहे. बंधन बिचारे नाहीच. बंधनाला तर तुम्ही पकडले आहे. तुम्ही ठेवाल तर ते राहील, तुम्ही सोडाल तर ते सुटून जाईल. तुम्ही जर बंधनाला सोडले नाही तर ते सुटणार नाही. बंधनाला सोडण्याचा सोपा उपाय, जे आपणाला आपले वाटतात त्यांची सेवा करणे आणि त्यांच्याकडून कोणतीही अपेक्षा न ठेवणे, हा आहे. दोन गोष्टी मी सांगितल्या होत्या. पहिली त्यांची मागणी न्याययुक्त, धर्मयुक्त असेल आणि तुमची शक्ती आणि सामर्थ्य ती मागणी पूर्ण करण्याची असेल, तसेच तुमच्याजवळ वस्तू असतील तर त्यांची मागणी पूर्ण करा. स्वत:ची न्याययुक्त इच्छाही ठेवू नका. जसे मुलाने माझी सेवा करावी—ही मागणी न्याययुक्त असली तरीही अशी अपेक्षा ठेवू नका. अशाप्रकारे स्वत:तर अपेक्षारहित व्हावयाचे आणि दुसऱ्यांची सेवा करीत रहायचे, असे झाले तर मुक्ती निश्चित होईल. सेवेची अपेक्षा ठेवाल तर मुक्ती होणार नाही आणि दुसरा सेवाही करणार नाही.</p>
<p class="TXT">सेवेची अपेक्षा ठेवल्याने दुसरा सेवा करणार नाही आणि अपेक्षा ठेवली नाही तर तो सेवा करील. तुमच्या सेवेतही कोणती उणीव पडणार नाही. तुमच्याजवळ पैसा आहे, अन्न आहे आणि वस्त्र आहे, तर तुम्ही कोणत्या साधूला देऊ इच्छिता? जो घेऊ इच्छितो त्याला द्याल की जो घेऊ इच्छित नाही त्याला द्याल? जो चोरी करतो, डाका घालतो, हिसकावून घेतो, त्याला तुम्ही देण्याची इच्छा कराल काय? तुम्ही त्यालाच देऊ इच्छिता, जो घेण्याची इच्छा ठेवित नाही. संसारापासून कशाचीही अपेक्षा ठेवली नाही तर संसार तुम्हाला अधिक सुख देईल. तुम्हाला सुख कमी मिळणार नाही, तुमच्या सुखात मुळीच उणीव राहणार नाही. जो कशाचीही अपेक्षा ठेवित नाही, त्याला सर्वजण देऊ इच्छितात, तर मग त्याच्या सुखात कशी उणीव राहील? तोटा तर सुखाच्या अपेक्षेने होतो. मान-सन्मान त्यालाच मिळतो जो इच्छारहित असतो. तर मग इच्छा करून दरिद्री कशाला व्हावयाचे?</p>
<p class="TXT">श्रोता—अनादिकाळापासून पडलेले ममतेचे संस्कार कसे समाप्त होतील?</p>
<p class="TXT">स्वामीजी—अनादिकाळापासून असलेला अंधार काडी पेटवताच नाहीसा होतो. एखाद्या गुहेत लाखो वर्षापासून अंधार असावा आणि तेथे जाऊन प्रकाश केला तर तो अंधार, मी येथे इतक्या वर्षापासून वास्तव्य करून आहे, त्यामुळे मी लवकर जाणार नाही, असे म्हणणार नाही. ज्या क्षणी प्रकाश झाला त्या क्षणी तो समाप्त झाला. त्याचप्रमाणे जी भूल आहे, चूक आहे, ती समाप्त होणारी असते.</p>
<p class="TXT">देण्याची इच्छा ठेवणे ममतेला समाप्त करण्याचा उपाय आहे. आपणाला काही प्राप्त व्हावे ही अपेक्षा ठेवूच नका. एखादी वस्तू आपल्यावजळ आहे आणि दुसऱ्याला ती हवी आहे, तर कोणताही विचार न करता ती वस्तू त्याला देऊन टाका. देत रहाल तर तुमचा स्वभाव देण्याचा होऊन जाईल. घेण्याचा स्वभाव झाल्यानेच नव-नवीन ममता उत्पन्न होते. म्हणून अंत:करणापासूनच घेण्याच्या इच्छेचा त्याग करा.</p>
<p class="TXT">संसाराची सेवाच करावयाची, अपेक्षा कशाचीच नसावी—हा “कर्मयोग” झाला. संसाराशी आपला संबंध नाहीच—हा “ज्ञानयोग” झाला. भगवंतच माझे आहेत, दुसरे कोणीही माझे नाही—हा “भक्तियोग” झाला. माझा संबंध संसाराशी आहे. संसार माझा आहे आणि माझ्यासाठी आहे—हा “जन्म-मरणयोग” अथवा “बंधनयोग” झाला. वारंवार जन्मा आणि मरा. आता जो योग तुम्हाला फायदेशीर वाटतो. त्याचा अंगीकार करा. परमात्म्याशी तुमचा संबंध तर नित्य आहे आणि संसाराशी संबंध तुमचा मानलेला आहे. संसाराशी कितीही संबंध जोडा, तो टिकतच नाही. जो संबंध टिकतच नाही त्या संबंधाला अगोदरच सोडून द्या.</p>
<p class="Shlok-Color-2">भलि सोचहि सज्जन जना, दिवी जगतको पूठ।</p>
<p class="Shlok-Color-2">पीछे देखी बिगड़ती, पहले बैठा रूठ॥</p>
<p class="TXT">ज्या संबंधाचा पुढे वियोग होणार आहे त्याचा अगोदरच त्याग करावा. जर एखादा आपल्या स्वत:च्या परिवाराचा अंत:करणपूर्वक त्याग करून साधू झाला आणि सर्व परिवार एकाएकी समाप्त झाला अथवा परिवारात अधिक व्यक्तींची वाढ झाली, तरी त्याच्यावर काहीही परिणाम होणार नाही. परंतु परिवारातील एक मुलगा मृत्यूमुखी पडला आणि तो साधू जर अश्रू गाळू लागला, तर त्या साधूने पांढरे वस्त्र माती लावून व्यर्थच खराब केले समजावे. जसे साधू आपल्या परिवाराच्या दृष्टीने परिवारातून समाप्त होतो, तसेच तुम्हीही तुमच्या परिवारातून समाप्त व्हा म्हणजे तुमची मुक्ती होईल. शरीर पडताच तुम्ही अमर व्हाल. संसाराचा त्याग झाला की, मनुष्य अमर होतो. जिवंत असतानाच समाप्त व्हा (संसाराचा त्याग करा) संतांच्या पदात आले आहे—अरे मन जीवतडो ही मर रे!” आज पासूनच मरून जा (संसाराचा त्याग करा) सर्व कामे योग्य प्रकारे होतील. परिवारातून मरा (परिवाराचा त्याग करा) म्हणजे त्यांचे तुमच्याविषयी असलेले संकटही टळेल. त्यांना तुमचे दिवस-वार करावे लागणार नाहीत, नारायण-बली करावा लागणार नाही, त्यांच्यावर कोणत्याही खर्चाचा बोजा राहणार नाही, सर्व संकट नाहीसे होईल. परिवारही आनंदात राहील आणि तुमचीही मौज होईल.</p>
<p class="TXT">भगवंताची, संतांची, शास्त्रांची कृपा तर तुमच्यावर नित्यच आहे, आता फक्त तुमची स्वत:ची कृपा तुमच्यावर झाली तर तुम्ही कृतकृत्य व्हाल, तुम्ही स्वत: तुमच्यावर कृपा केली नाही तर त्यांची कृपा तशीच पडून राहील काही काम करणार नाही. ज्यांना तुम्ही पकडले आहे त्यांना तुम्ही सोडून द्याल तर मुक्त व्हाल. परिवाराला सोडून दिले आणि हे माझे गुरूजी आहेत म्हणून गुरूजीला पकडले. हे गुरूबंधू आहेत, हे काका गुरू आहेत, हा पुतण्या चेला आहे वगैरे एकाला सोडतो आणि दुसऱ्याला पकडतो तर तो मुक्त होणार नाही, जसाच्या तसा फसून राहील. एक साधू भेटले होते. ते म्हणत होते, की गुरूजीनीं त्यांना तुम्ही कुटुंबाचा त्याग करा असा उपदेश केला होता, तर मग त्यांनी गुरूजींचाही त्याग केला. आता कोणी गुरू नाही, कोणी शिष्य नाही, कोणी काका गुरू नाही कुणी पुतण्या चेला नाही, पूर्वी गृहस्थीतून साधू झालो आता साधुतूनही साधू झालो. </p>
<p class="TXT">परिवाराला आपले मानू नका आणि त्यांच्याकडून कसलीच अपेक्षा ठेवू नका. एवढाच परिवाराशी संबंध ठेवा. आपल्या जवळ जो पैसा आहे, सामर्थ्य आहे, समय आहे, तो त्यांच्या सेवेत खर्च करा असे केल्याने सर्व परिवार खुश राहील आणि तुम्ही मुक्त व्हाल. पूर्वीचा संबंध सेवा करून सोडून द्यावा आणि नवीन संबंध जोडू नये, म्हणजे मुक्तीच राहील मुक्तीशिवाय दुसरे काय राहणार?</p>


<p class="Page-Break"> </p>
<p class="Heading" id="toc_marker-15">१३. सर्वांमध्ये परमात्म्याचे दर्शन</p>
<p class="TXT">स्नान करतेवेळी तुम्ही अंगाला साबण लावता त्यावेळी तुमचे स्वरूप कसे दिसते? खराब दिसते. खराब दिसत असूनही मनात असा भाव येत नाही की, माझे स्वरूप वाईट आहे. मनात असा भाव राहतो की, हे रूप साबण लावल्यामुळे सकृद्दर्शनी असे दिसते पण वास्तविक तसे नाहीच. तसेच एखादा दुष्टातीदुष्ट माणूस दिसला तर हा सकृद्दर्शनी असा दिसतो, परंतु हा तर परमात्म्याचा अंश आहे असे मनात आले पाहिजे. काळे वस्त्र अंगात घातल्याने मनुष्य काय काळा होतो? जसे त्याचे स्वरूप असेल तसेच राहते. तसेच दुष्टता आणि सज्जनता अंत:करणात राहत असते. परमात्म्याचा जो अंश आहे त्यात फरक पडत नाही. एक जीवन्मुक्त आहे, भगवत्प्रेमी आहे, सिद्ध महापुरुष आहे आणि एक दुष्ट आहे, कसाई आहे, जीवांची हत्या करतो, चोरी करतो, डाका घालतो, तर त्या सर्वात परमात्मतत्त्व एकच आहे. त्या तत्त्वात काहीही फरक नाही. जो परमात्मतत्त्वाची इच्छा करतो तो त्या तत्त्वाकडे दृष्टी ठेवतो. व्यवहारात यथायोग्य वर्तन करीत असूनही साधकाची दृष्टी त्या तत्त्वाकडेच राहिली पाहिजे. त्या तत्त्वाकडे दृष्टी ठेवणाऱ्यालाच. “समदर्शी” म्हटले जाते. व्यवहारात समता आणणारे सर्वाबरोबर खाणे-पिणे, लग्न इत्यादी करणारे “समवर्ती” आहेत, समदर्शी नाहीत. “समवर्ती” यमराजाचे नाव आहे—<span class="char-style-override-3">“समवर्ती परेतराट्!”</span> (अमरकोष १।१।५८) कारण मरण सर्वांचे सारखे असते. म्हणून ज्ञानी व्यक्तीला <span class="char-style-override-3">“समदर्शी”</span> म्हणतात आणि यमराजाला <span class="char-style-override-3">“समवर्ती”</span> म्हणतात. ज्ञानी <span class="char-style-override-3">“समदर्शी”</span> का आहे? तर तो सर्वात समरूप परमात्म्याला पाहतो. दुष्ट मनुष्याला पाहून जर दुष्टपणाचा भाव उत्पन्न होत असेल तर तो समदर्शी नाही, परमात्मतत्त्वाचा जिज्ञासू नाही, कमीत-कमी त्यावेळी तर तो तसा नाही.</p>
<p class="TXT">एक स्थूल दृष्टांत सांगितला जातो. एक वैरागी बाबाजी होते. त्यांच्याजवळ गणपती आणि उंदीर यांची सोन्याची मूर्ती होती. बाबाजींना तीर्थयात्रा करावयाची होती. त्यांना पैशाची आवश्यकता असल्याने त्यांनी त्या मूर्ती सोनाराकडे विक्रीसाठी नेल्या. दोन्ही मूर्तीचे वजन सारखेच होते. म्हणून सोनाराने दोन्ही मूर्तीची किंमत सारखीच सांगितली. बाबाजी सोनारावर रागावले आणि म्हणले—गणपतीची आणि उंदीराची किंमत सारखी कशी होऊ शकते? उंदीर तर सेवक आहे आणि गणपती मालक आहे. सोनार म्हणाला—आम्ही गणपतीची आणि उंदीराची किंमत करीत नाही, आम्ही सोन्याची किमत करतो. सोनार मूर्तीनां पाहत नाही, तर तो सोन्याला पाहतो. त्याचप्रमाणे परमात्मतत्त्वाचा इच्छुक साधक प्राण्यांना न पाहता त्यात स्थित असणाऱ्या परमात्मतत्त्वाला पाहतो.</p>
<p class="TXT">परमात्मा सर्वांच्या हृदयात आहेत—ही गोष्ट फार उच्च दर्जाची आहे. एवढे तुम्हाला समजू शकले नाही तर “सर्व परमात्म्याचे आहेत” एवढे तर समजून घ्या. हे जेवढे प्राणी आहेत ते सर्व परमात्म्याचे आहेत ही गोष्ट सुगमतेने समजून येईल. परमात्म्याचे आहेत तर असे का झाले जसे मुलांचे अधिक लाड-प्रेम झाले की, मुले बिघडतात. परमात्म्याची लाडकी बाळे आहेत म्हणून बिघडली आहेत. जरी बिघडले आहेत तरीही ती परमात्म्याचीच आहेत. म्हणून त्यांना परमात्म्याचे समजूनच त्यांच्याशी यथायोग्य वर्तन करावे. जसे आपला अत्यंत आवडता बंधू असेल आणि त्याला प्लेग झाला असेल, तर प्लेगाच्या रोगाचे पथ्य—स्पर्शास्पर्श सांभाळले जाते आणि बंधूची सेवा केली जाते. ज्याची सेवा केली जाते, तो तर प्रिय असतो परंतु रोग अप्रिय आहे. म्हणून खाण्या-पिण्यात पथ्य सांभाळले जाते. तसे एखाद्याचा स्वभाव बिघडला असेल तर त्याला असा आजार आला आहे, विकृती आली आहे असे समजावे. त्याच्याशी व्यवहार करताना केवळ वर वर फरक झालेला दिसतो. त्याच्याविषयी अंत:करणात हितैषिता असली पाहिजे.</p>
<p class="TXT">भगवंत सर्वांचे सुहृद आहेत—<span class="char-style-override-3">“सुहृदं सर्वभूतानाम्”</span> (गीता ५।२९) तसेच संतदेखील संपूर्ण प्राण्यांचे सुहृद असतात-<span class="char-style-override-3">“सुहृद: सर्वदेहिनाम्”</span> (श्रीमद्भा०३। २५। २१) सुहृद असण्याचे काय कारण आहे? दुसरा काय करतो कसा करतो आपले म्हणणे मान्य करतो की नाही, आपल्या अनुकूल आहे का प्रतिकूल, या गोष्टीकडे लक्ष न देता हा भाव ठेवतो की, आपल्याकडून त्याचे हित कसे होईल? त्याची सेवा कशी होईल? मात्र, सेवा करण्याचे प्रकार वेगवेगळे असतात. जसे एखादा चोर आहे, डाकू, त्यांना बडवून काढणेदेखील सेवा आहे. तात्पर्य त्यांच्यात सुधारणा व्हावी, त्यांचे हित व्हावे, त्यांचा उद्धार व्हावा. बालक जेव्हा तुमचे म्हणणे ऐकत नाही त्यावेळी त्याला तुम्ही थापड मारीत नाहीत काय? त्यावेळी तुमचा त्याच्याशी काय वैर संबंध राहतो? वास्तविक पाहिले तर तुमचा अधिक स्नेह असतो, म्हणूनच त्याला तुम्ही थापड मारता. भगवंतदेखील असेच करतात. जसे एखादे वेळी मुले खेळत असतील आणि ते पाहून एखाद्या मातेचे चित्त प्रसन्न झाले असेल तर ती स्नेहवश सर्व मुलांना एक एक लाडू देते. परंतु जर ते उद्धटपणाने वागत असतील तर ती सर्वांना शिक्षा करीत नाही, केवळ स्वत:च्या मुलालाच थापड मारते. तसेच भगवंताचे विधान आपल्या प्रतिकूल असेल, तर ते त्यांच्या अधिक स्नेहाचे, आत्मीयतेचे द्योतक आहे.</p>
<p class="TXT">दुसऱ्याशी स्नेह कायम ठेवून व्यवहार तर यथायोग्य, आपल्या अधिकारनुसार केला पाहिजे, परंतु दुसऱ्यांचे दोष पाहू नयेत. कोणाचेही दोष पाहण्याचा आपणास अधिकार नाही. जसे नाटकात एखादा मेघनाद होतो आणि दुसरा लक्ष्मण बनतो. दोघेही एकाच कंपनीत असतात, परंतु नाटकात काम करत असताना एकमेकांना म्हणतात—अरे तुला यमसदनाला पाठवीन. समोर तर ये तुला कापून काढीन. ते परस्पर शस्त्रास्त्रानेही युद्ध करतात. परंतु त्यांच्या मनात एकमेकांविषयी वैर आहे काय? नाटक संपल्यानंतर ते दोघे एके ठिकाणीच राहतात, खाणे-पिणे बरोबरच करतात. काय कारण आहे? त्यांच्या अंत:करणात वैर नसतेच.</p>
<p class="TXT">संतासाठी म्हटले गेले आहे—</p>
<p class="Shlok-Color-2">संतों की गति रामदास, जग से लखी न जाय। </p>
<p class="Shlok-Color-2">बाहर तो संसार-सा, भीतर उल्टा थाय॥</p>
<p class="TXT">बाहेरून तर ते संसाराप्रमाणे वर्तन करतात, परंतु अंत:करणापासून परमात्मतत्त्वाला पाहतात. अंत:करणातून त्यांचा कोणाविषयीहीद्वेष राहत नाही आणि सर्वांशी मैत्री आणि करुणेचा भाव असतो— <span class="char-style-override-3">“अद्वेष्टा सर्वभूतानां मैत्र:करुण एव च”</span> (गीता १२। १३). अंत:करणातून ते सर्वांचे हित इच्छितात.</p>
<p class="TXT">आता प्रश्न असा आहे की, आपली दृष्टी सम काय केले म्हणजे होईल? एक तर तुमच्यात, मी तर साधक आहे, परमात्मतत्त्वाचा जिज्ञासू आहे, ही गोष्ट तर दृढतेने कायम रहावी. आणखी एक गोष्ट “सर्वात परमात्मा आहे” असा दृढ विश्वास रहावा. सर्वात परमात्मा कसा पाहवा ही गोष्ट थोडे लक्ष देऊन ऐका. “मनुष्य आहे” या मध्ये जे “आहे” पणा आहे, सत्ता आहे, ती कधी समाप्त होत नाही. तो वाईट असो अथवा चांगला असो, दुराचारी असो अथवा सदाचारी असो. त्यामध्ये जो “आहे” पणा आहे तो काय समाप्त होईल? उत्कृष्टातीउत्कृष्ट वस्तूतही तो “आहे” पणा आहे आणि केर कचरा यामध्येही “आहे” पणा आहे. त्या वस्तूंचे रूप बदलून जाते परंतु “आहे” पणा (सत्ता) बदलत नाही. केर कचऱ्याला जाळून टाकले तर राख होईल, त्याचे रूप दुसरे होईल. परंतु त्याची सत्ता दुसरी होणार नाही. ती सत्ता परमात्म्याची आहे. त्या सत्तेकडे दृष्टी ठेवा. जे परिवर्तन होत असते ते प्रकृतीत होत असते. तुम्हाला प्रकृतीचे संक्षेप रूप दाखवितो. वस्तू आणि क्रिया ह्या दोन प्रकृती आहेत. वस्तूही बदलत राहते आणि क्रियाही बदलत राहते. हे बदलणे प्रकृतीचे आहे. तुम्ही प्रकृतीचे जिज्ञासू नाही, परमात्म्याचे जिज्ञासू आहा. म्हणून बदलणाऱ्याला न पाहता राहणाऱ्या “आहे” पणाला पहा. संसार आहे, मनुष्य आहे, पशू आहे, पक्षी आहे, हा जिवंत आहे, हे प्रेत आहे—यात तर फरक आहे. परंतु “आहे” मध्ये काय फरक पडला? नफा झाला, नुकसान झाले, नातवाचा जन्म झाला, मुलगा मरण पावला, तर नफा नुकसानींमध्ये, जन्मणे-मरणे यात फरक आहे, परंतु दोन्हीच्या ज्ञानात काय फरक झाला? त्या वस्तूच्या सत्तेतही फरक पडला नाही आणि तुमच्या ज्ञानातही फरक पडला नाही.</p>
<p class="TXT">व्यवहार तर सोंगानुसारच होईल. आपण जर साधू असूू तर साधूप्रमाणेच भूमिका वठवू. गृहस्थी असू तर गृहस्थीप्रमाणेच भूमिका वठवू. आपल्यासमोर जी परिस्थिती आहे, व्यक्ती आहे, त्याच्या अनुषंगाने वर्तन करावयाचे आहे. परंतु अंत:करणात सर्वामध्ये एका परमात्म्याची सत्ता आहे असा सिद्धांत ठसलेला असावा. सत्यरूपाने, ज्ञानरूपाने, आनंदरूपाने सर्वामध्ये परमात्माच परिपूर्ण आहेत.</p>
<p class="TXT">एक काल्पनिक सत्ता असते आणि दुसरी वास्तविक सत्ता असते. उत्पन्न झाल्यानंतर होणारी सत्ता काल्पनिक आहे आणि उत्पन्न न होणारी अर्थात नित्य राहणारी सत्ता वास्तविक आहे. जसे बाळ जन्माला आले तर जन्मल्यानंतर “बाळ आहे” असे दिसते. जन्मण्यापूर्वी ते बाळ नव्हते. बालक जन्मल्यानंतर मग तो तरुण होतो. अशा प्रकारे ही बदलणारी काल्पनिक सत्ता प्रकृतीची आहे. मूळात परमात्मतत्त्वाची वास्तविक सत्ता आहे, जी कधीही बदलणारी नाही. परमात्मतत्त्वाचा जिज्ञासू त्या न बदलणाऱ्या सत्तेला पाहतो, आणि संसारी मनुष्य बदलणाऱ्या सत्तेला पाहतो. एकाची दृष्टी पारमार्थिक आहे आणि दुसऱ्याची दृष्टी सांसारिक आहे. जसे स्थूल दृष्टीने माता, बहीण आणि पत्नी एक सारखेच दिसतात, परंतु भावनेच्या दृष्टीने पाहिले तर माता, बहीण आणि पत्नी—तिघेही वेग-वेगळे दिसतात. बाह्य स्थूल दृष्टी तर पशूदृष्टी आहे, मनुष्य दृष्टी नाही. साधकाची दृष्टी तत्त्वावर राहते म्हणून तो सर्व ठिकाणी एका परमात्म्यालाच पाहतो—</p>
<p class="Shlok-Color-2">यो मां पश्यति सर्वत्र सर्वं च मयि पश्यति। </p>
<p class="Shlok-Color-2">तस्याहं न प्रणश्यामि स च मे न प्रणश्यति॥ </p>
<p class="TXT-Right">(गीता ६। ३०)</p>
<p class="TXT"> “जो सर्वामध्ये मला पाहतो आणि सर्वांना माझ्यात पाहतो, त्याला मी अदृश्य नसतो आणि तो मला अदृश्य नसतो.” </p>
<p class="TXT">एका मुलाने आईला म्हटले की “आई! मला गूळ पाहिजे.” आईने म्हटले की, थोडी गवार दुकानावर घेऊन जा आणि दुकानदाराकडून त्याच्या मोबदल्यात गूळ घेऊन ये. मुलाने घरून गवार नेली आणि दुकानदाराला त्याच्या मोबदल्यात गूळ मागितला. दुकानदाराने गवार मोजून घेतली आणि गूळ मोजून दिला. मुलगा विचार करू लागला की, दुकानदार किती मूर्ख आहे. गवार ही वस्तू पशूचा आहार आहे, मुनष्याच्या कामाची वस्तू नाही, त्याच्या मोबदल्यात मला गूळ देतो. अशाप्रकारे गवार आणि गुळावर दृष्टी राहिल्याने मुलाला दुकानदार मूर्ख दिसतो. परंतु दुकानदाराची दृष्टी पैशावर असते की, गवार किती किमतीची आहे आणि गूळ किती किमतीचा आहे. दुकानदार दोन प्रकाराने पैसा कमावतो. माल घेतो तेव्हा कमी किमतीत घेतो आणि विक्री करतो त्यावेळी जास्त किमतीने विक्री करतो. म्हणून त्याने गवारमध्ये वेगळा नफा घेतला आणि गुळात वेगळा नफा घेतला. दुकानदाराला गवार आणि गुळाशी काय कर्तव्य? त्याला तर पैसा कमावयाचा असतो. तसेच साधकाची दृष्टी परमात्मतत्त्वावर असते. सर्वामध्ये जो परमात्मा आहे, त्यालाच प्राप्त करावयाचे आहे, संसाराशी काय कर्तव्य आहे?</p>
<p class="TXT">साधकाने व्यवहार तर यथायोग्य केला पाहिजे परंतु महत्त्व तर परमात्म्यालाच दिले पाहिजे, व्यवहाराला नव्हे. व्यवहारात एखाद्याने आदर केला तर काय आणि एखाद्याने अनादर केला तर काय? आदर करणारा आपले पुण्य क्षीण करतो आणि निरादर करणारा आपले पाप नष्ट करतो. आपला लाभ कशात आहे? पाप ठेवण्यात की नष्ट करण्यात? जो आपणाला दु:ख देतो, अपमान करतो, निंदा करतो, तिरस्कार करतो, तो आपल्या पापांचा नाश करतो. आपण पाप नाश करण्याचा प्रयत्न करतो, परंतु निरादर करणारा आपल्या पापांचा नाश आपोआपच करीत असतो. ही त्याची केवढी मोठी कृपा आहे. त्याचा आशय आपल्यावर कृपा करण्याचा नसतो परंतु तो क्रिया तर आपल्या लाभाचीच करत असतो. तो आपला हितैषी नसतो परंतु क्रिया तर आपल्या हिताचीच करत असतो. तो जो करत असतो आपल्यासाठी योग्यच असते, अयोग्य होऊच शकत नाही.</p>
<p class="TXT"> एक मार्मिक गोष्ट आहे. साधकासाठी कोणतीही परिस्थिती अनष्टिकारी होतच नाही. संसाराचा जो काही व्यवहार आहे तो सर्वचा सर्व साधन सामग्री आहे. सुखदायी दु:खदायी अनुकूल-प्रतिकूल जे काही समोर येते, ती सर्व साधन सामुग्री आहे. म्हणून साधकाने सावधान राहिले पाहिजे. सावधानी हेच साधन आहे. जो नित्य-निरंतर सावधान राहतो त्यालाच साधक म्हणावे.</p>
<p class="Shlok-Color-2">दिलमें जाग्रत रहिये बन्दा।</p>
<p class="Shlok-Color-2">हेत प्रीत हरिजन सुं करिये, परहरिये दुखद्वन्द्वा॥</p>
<p class="TXT">जर आपणाला चांगले वाईट दिसत असेल, आपल्या ठिकाणी राग, द्वेष असतील तर आपण जागृत कुठे राहिलो? म्हणून मी साधक आहे आणि माझे साध्य परमात्मा आहेत, याची जागृती ठेवून साध्याच्या प्राप्तीसाठी यथायोग्य आचरण करावे.</p>


<p class="Page-Break"> </p>
<p class="Heading" id="toc_marker-16">१४. खरी मानवता</p>
<p class="TXT">स्वत:च्या सुखाने सुखी होणे आणि स्वत:च्या दु:खाने दु:खी होणे, ही पशुता आहे तसेच दुसऱ्याच्या सुखाने सुखी होणे आणि दुसऱ्याच्या दु:खाने दु:खी होणे ही मानवता आहे. जोपर्यंत दुसऱ्याच्या सुखाने सुखी होणे आणि दुसऱ्याच्या दु:खाने दु:खी होण्याचा स्वभाव बनत नाही, तोपर्यंत तो मनुष्य म्हणविण्याला योग्य नाही. तो आकृतीने जरी मनुष्य दिसत असला तरी परंतु वास्तविक तो मनुष्य नाही. जोपर्यंत स्वत:च्या सुखाने सुखी होत रहाल आणि स्वत:च्या दु:खाने दु:खी होत रहाल तोपर्यंत मानवता येणार नाही.</p>
<p class="TXT">जो आपल्या सुखासाठी दुसऱ्याची हानी करतो, तो मनुष्य म्हणविण्या लायक नाही. मनुष्य तोच म्हणविला जातो, जो आपल्या स्वार्थाचा त्याग करून दुसऱ्याचे हित करतो, कमीत-कमी दुसऱ्याचे नुकसान तरी करीत नाही. म्हणून आपल्याकडून कोणालाही किचिन्मात्र ही दु:ख होऊ नये अशी शिकवण ग्रहण करावी. दुसऱ्यांचे दु:ख कसे समाप्त होईल, याच्याही पुढे जाऊन दुसऱ्यांचे हित कशाने होईल? हा दृष्टीकोण समोर ठेवा. प्राणीमात्राच्या हिताविषयी रती असावी—<span class="char-style-override-3">“सर्वभूूतहिते रता:”</span> (गीता ५।२५, १२।४) दुसऱ्याचे हित किती करावे; किती नाही याचा विचार करण्याची गरजच नाही. आपल्याजवळ जेवढे सामर्थ्य आहे, जेवढी योग्यता आहे, जितकी सामुग्री आहे, तीच दुसऱ्यांच्या हितात लावावयाची आहे, इतकीच आपणावर जबाबदारी आहे. सर्वांना सुखी करणे, ही गोष्ट कोणत्याही मनुष्याच्या अवाक्यात नाही. ही गोष्ट एवढी कठीण आहे की जगातील सर्व माणसे मिळून जर एखाद्या माणसाला सुख पोहचविण्याचा प्रयत्नकरतील तरीही त्याला सुखी करू शकणार नाहीत. कारण त्याच्या ठिकाणी जी धनाची, भोगांची, मानाची, आरामाची लालुच आहे, ती जस-जसे धन, भोग, इत्यादी प्राप्त होतील, तस-तशी अधिक वाढत जाईल—<span class="char-style-override-3">“जिमि प्रतिलाभ लोभ अधिकाई।”</span> अधिका-धिक इत्यादी मिळाले तरीही तो तृप्त होऊ शकत नाही. जर संपूर्ण जगातील माणसे मिळूनही एका माणसाला सुखी करू शकत नाही, तर एक माणूस जगातील दु:खाला कसे दूर करू शकेल? परंतु “दुसऱ्याला सुख कसे होईल” हा भाव सर्व निर्माण करू शकतात, मग तो पुरुष असो अथवा स्त्री असो, बालक असो अथवा तरुण असो, श्रीमंत असो अथवा गरीब असो. सांसारिक वस्तूविषयी कोणाला अधिकार मिळाला आहे, कोणाला अधिकार मिळालेला नाही, परंतु अंत:करणा-पासून सर्वांचे हित चिंतण्याचा अधिकार सर्वांना मिळालेला आहे. या अधिकारापासून कोणीही वंचित झालेले नाही.</p>
<p class="TXT">जो आपल्या शक्तीनुसार दुसऱ्याचे भले करतो, भगवंत त्यांच्या शक्तीनुसार त्याचे भले करतात. तो जर स्वत:ची पूर्ण शक्ती खर्च करीत असेल तर भगवंतही त्यांची पूर्ण शक्ती लावतात जर भगवंताने त्यांची शक्ती लावली तर मग तो दु:खी कसा राहील? त्याला कोणीही दु:खी करूच शकत नाही. तो भगवंतांना प्राप्त होतो—</p>
<p class="Shlok-Color-2">“ते प्राप्नुवन्ति मामेव सर्वभूतहिते रता:॥” </p>
<p class="TXT-Right">(गीता १२।४) </p>
<p class="Shlok-Color-2">“सर्वे भवन्तु सुखिन: सर्वे सन्तु निरामया:।</p>
<p class="Shlok-Color-2">सर्वे भद्राणि पश्यन्तु मा कश्चिद् दु:खभाग्भवेत्॥”</p>
<p class="TXT">सर्वजण सुखी व्हावे, सर्वांचे आनंद-मंगल व्हावे, कधीही कोणालाही किंचिन्मात्रही कष्ट होऊ नये—असा ज्याचा भाव बनेल तोच, मनुष्य म्हणविण्याला योग्य आहे. जोपर्यंत तो दुसऱ्याच्या दु:खाने दु:खी होत नाही, तोपर्यंत तो मनुष्य म्हणविण्याला योग्य नाही. दुसरी अजून एक गोष्ट आहे—जो दुसऱ्यांच्या दु:खाने दु:खी होतो, त्याला आपल्या दु:खाने दु:खी व्हावे लागत नाही. तुम्हीलोक इकडे लक्ष द्या, जो दुसऱ्यांच्या दु:खाने दु:खी होत नाही आणि दुसऱ्यांच्या सुखाने सुखी होत नाही, त्यालाच स्वत:च्या दु:खाने दु:खी व्हावे लागते. तोच संग्रही बनतो आणि आपल्या सुखाचा भोगी बनतो. त्याला सुखाचा अभाव असतो; उणीव राहते. परंतु जो दुसऱ्यांच्या सुखाने सुखी होतो, त्याला सुखाची कधी उणीव राहतच नाही. उणीव कशी काय राहत नाही? तर त्याला स्वत:च्या सुखभोगाची इच्छाच राहत नाही.</p>
<p class="TXT">संग्रह करणे आणि भोग भोगणे, हे दोन्हीही परमात्मतत्त्वाच्या प्राप्तीत बाधक आहेत. रुपये-पैसे मला मिळावेत, सामुग्री मला मिळावी, मी भोग भोगावेत—ही जी अंत:करणातील लालूच आहे, ही परमात्मतत्त्वाची प्राप्ती होऊ देत नाही. कारण संग्रह करील तर शरीरानेच करील आणि सुख भोगेल तर शरीरानेच भोगेल. म्हणून या हाड-मांसाच्या पुतळॺात लिप्त राहिल्याने, याची गुलामी राहिल्याने चिन्मय तत्त्वाची प्राप्ती होणार नाही. परंतु दुसऱ्यांच्या सुखात सुखी राहिल्याने भोग भोगण्याची इच्छा आणि दुसऱ्यांच्या दु:खात दु:खी झाल्याने आपल्यासाठी संग्रह करण्याची इच्छा राहत नाही.</p>
<p class="TXT">दुसऱ्याच्या दु:खाने दु:खी झाल्याने त्याचे दु:ख दूर करण्याचा प्रयत्न होईल. जसे आपले दु:ख दूर करण्यासाठी पैसे खर्च करतो, तसेच दुसऱ्याचे दु:ख दूर करण्यासाठी आपण पैसे खर्च करू. आपण अधिक संग्रह करू शकणार नाही आणि अधिक संग्रह जरी झाला तरी, ही तर सर्वांची वस्तू आहे म्हणून त्यात आपलेपणा राहणार नाही. म्हणूनच भागवतात असा विषय आला आहे—</p>
<p class="Shlok-Color-2">यावद् भ्रियेत जठरं तावत् स्वत्वं हि देहिनाम्। </p>
<p class="Shlok-Color-2">अधिकं योऽभिमन्येत स स्तेनो दण्डमर्हति॥ </p>
<p class="TXT-Right">(श्रीमद्भा० ७। १४। ८)</p>
<p class="TXT">जेवढॺाने पोट भरेल, तेवढीच वस्तू मनुष्याची आहे. तात्पर्य हे आहे की, जेवढॺाने भूक शांत होईल तेवढे अन्न, जेवढॺाने तहान भागेल तेवढे पाणी, जेवढॺाने शरीराचा निर्वाह होईल तेवढे वस्त्र व घर, हे आपले आहे. याशिवाय अधिक अन्न आहे, पाणी आहे, घर आहे, निर्वाहाची अधिक सामुग्री आहे, त्याला जो आपले मानतो, त्यावर आपला अधिकार गाजवतो, तो चोर आहे, त्याला दंड मिळेल. तो म्हणतो की, आम्ही कोणाकडून आणले नाही, हे तर आमचे आहे. परंतु ते तुमचे कसे काय? कारण तुम्ही जेव्हा जन्मला, तेव्हा एक सुतळीचा तोडा बरोबर आणला नाही आणि जेव्हा मराल, तेव्हा एक कवडीसुद्धा बरोबर जाणार नाही. म्हणून आमच्याजवळ जी अधिक सामुग्री आहे, ती त्याची आहे ज्याच्याजवळ त्या सामुग्रीचा अभाव आहे. जो दुसऱ्याच्या दु:खाने दु:खी होतो, तो आपल्या सुखासाठी भोग आणि संग्रहाची इच्छा करीत नाही. त्याचे ठिकाणी करुणेचा, दयेचाभाव उत्पन्न होतो. करुणेत जो रस आहे, आनंद आहे, तो भोगात नाही.</p>
<p class="TXT">हा जो तुम्ही संग्रह करता. याचा अर्थ आहे—निर्दयता. तुमच्या अंत:करणात दया नाही. जेथे दया असते, तेथे आपल्या सुखासाठी संग्रह होत नाही. का होत नाही? कारण त्याला अशाच स्थितीत आनंद मिळतो. संग्रहात जे सुख होते, त्यात राजसी अणि तामसीपणा असतो. दुसऱ्यांच्या सुखात जे सुख होते ते सुख संग्रहात आणि भोगात परिणत होत नाही. त्या सुखात फार मोठा आनंद मिळतो.</p>
<p class="TXT">ज्याचा दुसऱ्यांना सुख पोहचविण्याचा भाव आहे, तो दुसऱ्यांना दु:खी पाहून स्वत:सुखाचा भोग घेईल—ही गोष्ट होऊच शकत नाही. शेजारी माणूस उपाशी असताना आपण पक्कान्नाचे भोजन करणे—ही गोष्ट सहृदय माणसाकडून होणार नाही. त्याला ते भोजन गोड लागणार नाही. परंतु ज्यांचा स्वाभाव दुसऱ्यांना दु:ख देण्याचा आहे, ते दुसऱ्यांच्या दु:खाने कसे दु:खी होतील? त्यांना तर दुसऱ्यांचे दु:ख पाहून सुख होते. जे स्वत:च्या सुखासाठी दुसऱ्यांना दु:खी करतात स्वत:च्या मानापायी दुसऱ्याचा अपमान करतात. आपल्या प्रशंसेसाठी दुसऱ्यांचा अपमान करतात, आपल्या प्रशंसेसाठी दुसऱ्यांची निंदा करतात, आपल्या पदासाठी दुसऱ्याला पदच्युत करतात, ते मनुष्य म्हणविण्याला योग्यही नाहीत, मनुष्य तर नाहीतच, ते तर पशू आहेत. पशूदेखील असे बेकामी की, ज्यांना शिंगे नाहीत आणि शेपूटही नाही. ज्याला शिंगे आणि शेपूट नसेल असा पशू बेढब असतो. त्याची आकृती तर मनुष्याची आहे परंतु स्वभाव पशूचा आहे. पशुपक्षी तर आपल्या पापांचे फल भोगून शुद्ध होतात, परंतु दुसऱ्यांना दु:ख देणारे नव-नवीन पाप करून नरकांचा रस्ता तयार करतात. रामायणात हा विषय आला आहे—</p>
<p class="Shlok-Color-2">बरु भल बास नरक कर ताता। </p>
<p class="Shlok-Color-2">दुष्ट संग जनि देइ बिधाता॥ </p>
<p class="TXT-Right">(मानस० ५। ४६। ४)</p>
<p class="TXT">आपल्या सुखाने सुखी आणि आपल्या दु:खाने दु:खी होणे दुष्टता आहे. नरकात रहावे लागले तरी चालेल, परंतु अशा दुष्टांचा संग विधात्याने देऊ नये. नरकात जेवढा निवास होईल, जेवढा नरक भोगू, तेवढे आपले पाप समाप्त होतील आणि आपण शुद्ध होऊ. परंतु अशा दुष्टांचा संग करण्याने नव-नवीन नरक भोगावे लागतील.</p>
<p class="TXT">पशूने दुसऱ्यांना दु:ख दिले तरी तो पापाचा भागी होत नाही कारण पाप पुण्याचे विधान केवळ मनुष्यासाठीच आहे. पशु-पक्षी दु:ख देतात तर आपले पोट भरण्यासाठी देतात. त्यांचे पोट भरले तर मग दु:ख देत नाहीत. ते आपल्या सुख भोगासाठी, संग्रहासाठी आपणाला त्रास देणार नाहीत, कष्ट देणार नाहीत. परंतु मनुष्याने लाखों-करोड़ो रुपये कमावले तरीही तो दुसऱ्यांना दु:ख देईल आणि दु:ख देऊन आपला धन संचय वाढवू इच्छील, आपले सुख वाढवू इच्छील. म्हणून तो मनुष्य म्हणविण्याला योग्य नाही. तो तर पशुपेक्षा आणि नरकातील कीडॺापेक्षासुद्धा नीच आहे. मनुष्यजीवन शुद्ध होण्यासाठी, निर्मळ होण्यासाठी मिळाले आहे. परंतु जे दुसऱ्यांना दु:ख देतात, ते पाप कमवितात, ज्याचा परिणाम फार भयंकर होईल.</p>
<p class="TXT">ज्याच्या अंत:करणात दुसऱ्यांना सुखी पाहून प्रसन्नता निर्माण होत नाही आणि दुसऱ्यांना दु:खी पाहून करुणा उत्पन्न होत नाही, त्याचे अंत:करण अशुद्ध, मलिन असते. मलिन अंत:करण नरकाकडे नेते. पशूचे अंत:करण असे मलिन नसते. पशू भोगयोनी आहे, कर्मयोनी नाही. तो आपल्या सुखासाठी दुसऱ्याला दु:ख देत नाही. तो एखाद्या प्राण्याला मारून खातो तर केवळ आहार करतो, सुख भोगत नाही परंतु मनुष्य हौसेने उत्तम पदार्थ बनवून खातो. त्यात स्वादाचे सुख घेतो त्यामुळे तो पाप करतो. म्हणून दुसऱ्याच्या सुखाने सुखी होणे आणि दुसऱ्याच्या दु:खाने दु:खी होणे वास्तविक मानवता आहे. सर्व सुखी कसे होतील? त्यांचे दु:ख कसे समाप्त होईल? प्रत्येक मनुष्याने प्रत्येक क्षणी असा भाव आपल्या अंत:करणात ठेवला पाहिजे.</p>


<p class="Page-Break"> </p>
<p class="Heading" id="toc_marker-17">१५. शरणागतीची विलक्षणता</p>
<p class="TXT">पारमार्थिक गोष्टी एकापेक्षा एक विलक्षण आहेत. त्यात शरणा-गतीची गोष्ट फारच विलक्षण आहे. शरणागतीत दोन गोष्टी सिद्ध होतात. एक तर ईश्वरवाद सिद्ध होतो आणि दुसरा आश्रय घेण्याचा भाव सिद्ध होतो. ईश्वरवाद कसा सिद्ध होतो? की प्रत्येक प्राणी कुणा-ना कुणाला आपल्यापेक्षा मोठा मानतो आणि त्याचा आश्रय घेतो. पशू पक्षात देखील अशी गोष्ट निदर्शनास येते. मी जेव्हा बूंदी येथे राहत होतो, तेव्हा एका रात्री आम्ही सर्व साधू झोपलो होतो. रात्री तेथे एक चीत्ता आला. तेथे दोन कुत्रे होते. चित्त्याला पाहताच ते दोन्ही कुत्रे भिऊन एकदम आमच्याजवळ येऊन दडले, कारण चित्ता कुत्रा आणि गाढव या दोघांना खाऊन टाकतो. म्हणून भयभीत झाले असता पशूपक्षीसुद्धा आपल्यापेक्षा मोठॺाचा आश्रय घेतात. त्याचप्रमाणे संपूर्ण जीव कोणाचा-ना-कोणाचा आश्रय घेतात. कोणी बीळ बनवून राहते, तर कोणी घर बनवून राहते, तर कोणी कोणत्या, प्रकारे राहते, जंगम प्राणी तर सोडा परंतु स्थावर प्राणीसुद्धा आपल्यापेक्षा मोठॺाचा आश्रय घेतात. जसे एखादी वेली आहे तीसुद्धा भिंत, वृक्ष इत्यादीचा आश्रय घेऊन वर चढते. प्रत्येक जीवामध्ये आश्रय घेण्याची स्वाभाविक शक्ती आहे. कोणी गुरूचा आश्रय घेतो, कोणी ग्रंथाचा आश्रय घेतो, कोणी इष्टाचा आश्रय घेतो. कोणा-ना-कोणाचा आश्रय घेऊन त्यापासून आपले रक्षण करू इच्छितो, त्याच्या अधीन होऊ इच्छितो. अशाप्रकारे कोणाचा ना कोणाचा आश्रय घेतल्याशिवाय कोणीही राहत नाही आणि ज्याचा आश्रय घेतो, त्याला मोठा मानतो, त्यामुळे ईश्वरवाद सिद्ध झाला. जो ईश्वराला मानीत नाही असा नास्तिक माणूसही माता-पित्याला मोठा मानतो, कोणाला विद्येत श्रेष्ठ मानतो, कोणाला वयाने मोठा मानतो, अशा रीतीने कोणाला-ना-कोणाला मोठा मानतोच.विद्या, बुद्धी, योग्यता, जन्म (वयाच्या दृष्टीने) इत्यादी कोणत्याही विषयात कोणालाही आपल्यापेक्षा मोठा मानले तर ईश्वरवाद सिद्ध झाला.</p>
<p class="TXT">ईश्वर सर्वोपरी आहे, सर्वात श्रेष्ठ आहे. पातंजलयोगदर्शनामध्ये असे लिहिले आहे <span class="char-style-override-3">“पूर्वेषामपि गुरु: कालेनानवच्छेदात्”</span>(१।२६) अर्थात पूर्वी जितके झालेले आहेत, त्या सर्वांचा गुरू ईश्वर आहे, कारण त्याला कालाचे व्यवधान नाही. सर्वात प्रथम असल्याने तो ईश्वर सर्वापेक्षा श्रेष्ठ आहे आणि सर्वजण त्याच्याकडून शिक्षण घेतात, त्याच्या आश्रित होतात. म्हणून त्या ईश्वराचाच आश्रय घेतला पाहिजे. परंतु एका ईश्वराचा आश्रय न घेतल्यास, कित्येकजणांचा आश्रय घ्यावा लागतो. कोणी पदाचा आश्रय घेतो, कोणी आपल्या योग्यतेचा आश्रय घेतो, कोणी आपल्या बुद्धीचा आश्रय घेतो,कोणी आपल्या बलाचा आश्रय घेतो, कोणी धनाचा आश्रय घेतो, कोणी परिवाराचा आश्रय घेतो. अशाप्रकारे मनुष्य ज्या कोणाचा आश्रय घेतो तो तर मोठा होतो आणि मनुष्य स्वत: लहान होतो, गुलाम होतो. माझ्याजवळ एवढा पैसा आहे, मी इतक्या रुपयाचा धनी आहे असा तो समजतो, परंतु मालकीचा केवळ भ्रम आहे, सिद्ध होतो गुलामपणा! आपल्या स्वत:जवळ जर पैसा असला तर तो आपल्याला मोठा समजतो आणि पैसा नसेल तर तो स्वत:ला लहान समजतो. जर तो पैशामुळे आपल्याला मोठा मानतो तर तो स्वत: लहान सिद्ध झाला की नाही? श्रेष्ठपणा तर पैशालाच आला, स्वत:ची तर बेइज्जतच झाली.</p>
<p class="TXT">परमात्म्याला सोडून इतर सर्व आश्रय अधूरे आहेत, कारण परमात्म्याशिवाय इतर कोणीही सर्वोपरी तसेच पूर्ण नाही. पैसा मुले नातू, पद, योग्यता, समाजाचे बळ, अस्त्रबळ, शस्त्रबळ, इत्यादी सर्वच्या सर्व तुच्छच आहेत आणि पूर्णही नाहीत. जर एका परमात्म्याचा आश्रय घेतला, तर मग इतर कोणाचा आश्रय घ्यावा लागणार नाही. जो भगवंताच्या चरणांचा आश्रय घेतो त्याला मग दुसऱ्या आश्रयाची गरजच राहत नाही. सुग्रीवाने जेव्हा भगवान श्रीरामाचा आश्रय घेतला तेव्हा भगवंत म्हणाले—<span class="char-style-override-3">सखा सोच त्यागहु बल मोरें। सब विधि घटब काज मैं तोरे॥ </span>(मानस ४।७।५) इहलोक आणि परलोकाचे सर्व प्रकारचे काम ईश्वराशिवाय कोणीही करू शकत नाही. अशा सर्वोपरी ईश्वराला सोडून जो दुसऱ्या तुच्छ वस्तूंचा आश्रय घेतो, दुसऱ्या तुच्छ वस्तुंच्या अनुषंगाने स्वत:च्या ठिकाणी मोठेपणाचा अनुभव करतो, तो एक प्रकारचा नास्तिकच आहे—ईश्वराला न मानणारा आहे. जर त्याने ईश्वराला मानले असते तर त्याला ईश्वराचाच आधार झाला असता.</p>
<p class="TXT">भगवंताचा आश्रय घेणारा परतंत्र राहत नाही. पराधीन राहणारा पराधीन नसतो ही एक विचित्र गोष्ट आहे. भगवंताच्या अधीन राहणारा पराधीन राहत नाही, कारण भगवंत “पर” नाहीत. मनुष्य जेव्हा “पर” च्या अधीन होतो अर्थात धन, बल, विद्या, बुद्धीइत्यादीच्या अधीन होतो, तेव्हा तो पराधीन होतो. भगवंत तर आपले आहेत—<span class="char-style-override-3">“ईस्वर अंस जीव अबिनासी,”</span> म्हणून त्यांचा आश्रय घेणारा पराधीन होत नाही, संपूर्णपणे स्वाधीन होतो, निश्चिंत होतो, निर्भय होतो, नि:शोक होतो, निशंक होतो. दुसऱ्याच्या अधीन राहणाऱ्यास स्वप्नातही सुख मिळत नाही—<span class="char-style-override-3">“पराधीन सपनेहुँ सुखु नाहीं”</span> (मानस० १।१०२।३), परंतु भगवंताच्या अधीन राहणाऱ्यास स्वप्नातही दु:ख होत नाही. मीराबाईने म्हटले आहे—</p>
<p class="Shlok-Color-2">ऐसे बरको क्या बरूँ, जो जन्मे अरु मर जाय। </p>
<p class="Shlok-Color-2">बर बरिये गोपालजी, म्हारो चुड़लो अमर हो जाय॥</p>
<p class="TXT">जर अशा प्रकारचा भगवंताचा आश्रय घ्याल तर नेहमीसाठी सुखी व्हाल. स्वप्नातसुद्धा कशाचीही किंचिन्मात्रही आवश्यकता राहणार नाही. जर कोणाचा ना कोणाचा आश्रय घ्यावाच लागतो तर सर्वात श्रेष्ठ असणाऱ्याचाच आश्रय घ्यावा, तुच्छ वस्तूचा आश्रय कशाला घ्यावा? म्हणून सर्वात प्रथम भगवंत माझे आणि मी भगवंताचा आहे ही गोष्ट मानावी—</p>
<p class="Shlok-Color-2">त्वमेव माता च पिता त्वमेव त्वमेव बंधुश्च सखा त्वमेव।</p>
<p class="Shlok-Color-2">त्वमेव विद्या द्रविणं त्वमेव त्वमेव सर्वं मम देवदेव॥ </p>
<p class="Shlok-Color-2">“माता रामो मत्पिता रामचंद्र: स्वामी रामो मत्सखा रामचंद्र:”</p>
<p class="TXT">आई कोण आहे? भगवंत! बाप कोण आहे? भगवंत! सखा कोण आहे? भगवंत! धन कोण आहे? भगवंत! विद्या कोण आहे? भगवंत! आपले सर्व काही भगवंतच आहेत.</p>
<p class="TXT">वाल्मीकी ऋषी यांच्या आश्रमात लव आणि कुश यांचा जन्म झाला होता. सीतामातेने लव-कुशाला सर्व काही शिकविले. सीतेनेच त्यांना बाण चालविण्याची विद्या शिकविली. ती बालके सीताजीलाच आई मानीत होते आणि बापही मानीत होते. सर्व काही सीताजीलाच मानीत होते. ज्यावेळी रामाश्वमेध यज्ञाचाघोडा लव-कुशाने पकडला, त्यावेळी प्रथम त्यांनी सीता मातेचे स्मरण करून, तिला वंदन केले, त्यानंतर युद्ध केले. युद्धात त्यांचा विजय झाला तेथे हनुमंत होते, अंगदही होते, शत्रुघ्नही होते, भरताचा मुलगा-पुष्करही होता, मोठ-मोठे महारथी होते. त्या सर्वांना लव-कुशाने हरविले, त्यांची पाचावर धारण बसविली, तसेच हनुमंताला आणि अंगदाला पकडून आणले, त्यांना मातेजवळ आणून उभे केले आणि आम्ही दोन वानर खेळण्यासाठी आणले आहेत असे सीता-मातेला म्हणाले. दोघांच्या शेपटी एकमेकाला बांधून टाकल्या. सीताजीने तुम्ही हे काय केले? असे त्यांना म्हटले. जसे तुम्ही माझी मुले आहात तसेच हनुमानसुद्धा माझा मुलगाच आहे. लव-कुश म्हणाले आम्ही जे केले आहे ते योग्यच केले आहे. जर तू यांना सोडून दे म्हणशील तर आम्ही सोडून देऊ. सीतामाईच्या सांगण्यावरून त्यांनी त्या दोघांना सोडून दिले. अशा प्रकारे माता सीतेलाच त्यांनी सर्वश्रेष्ठ समजले, त्यांचाच आश्रय त्यांनी घेतल्यामुळे लहान-लहान असणाऱ्या बालकांनी सैन्यावर विजय मिळविला.</p>
<p class="TXT">वाल्मीकी ऋषींनी लव आणि कुश यांना श्रीरामचंद्रांच्या राजसभेत नेले. त्या ठिकाणी या दोघांनी वाल्मीकी ऋषींनी शिकविलेले रामायण फारच सुंदर रीतीने गाऊन दाखवले. श्रीरामचंद्र प्रभू त्यांना बक्षिस देऊ लागले तेव्हा ते रागावले आणि म्हणाले की, राजा किती अभिमानी आहे, आम्हाला बक्षीस देत आहे. आम्ही काय ब्राह्मण आहोत? आमच्या गुरूंनी, आम्ही क्षत्रिय आहोत, ब्राह्मण नाहीत. असे आम्हाला सांगितले आहे. आम्ही घेणारे, मागणारे नाहीत. मग त्यानां समजून सांगितले की, हे तुमचे पूजनीय, आदरणीय पिताजी आहेत.नाहीतर ते श्रीरामचंद्राना कांहीही मानण्यास तयार नव्हते. त्यांच्या दृष्टीततर माता-पिता जे काही आहे, ते सर्व सीता माताच आहेत. त्यांच्यासाठी सीतामाईसारखे संसारात दुसरे कोणीही नव्हते. म्हणून मनुष्याने जर कोणाचा आश्रय घ्यावयाचा असेल तरसर्वश्रेष्ठ भगवंताचाचआश्रय घेतला पाहिजे. <span class="char-style-override-3">“एकै साधे सब सधै, सब साधे सब जाय।”</span> माझे प्रभू आहेत, प्रभूचा मी आहे—या आमच्या अभिमानाचा चुकूनही कधी विसर पडू नये—<span class="char-style-override-3">“अस अभिमानजाइ जनि भोरे। मैं सेवक रघुपति पति मोरे॥”</span> (मानस० ३।११।११)</p>
<p class="TXT">सज्जनहो! कोणी पैशाचा आश्रय घेतो, कोणी बलाचा आश्रय घेतो, कोणी कोणाचा तर कोणी कोणाचा आश्रय घेत असतो. अशा रीतीने दारोदार का भटकता? जे आपले आहेत, त्या प्रभूचाच आश्रय घ्या. शेवटी त्यांच्याकडूनच आपले काम होईल. सज्जनहो! कोणी पैशाचा आश्रय घेतो, कोणी बलाचा आश्रय घेतो, कोणी कोणाचा तर कोणी कोणाचा आश्रय घेत असतो. अशा रीतीने दारोदार का भटकता? जे आपले आहेत, त्या प्रभूचाच आश्रय घ्या. शेवटी त्यांच्याकडूनच आपले काम होईल. इतर कोणाकडूनही होणार नाही. भगवंतांना सोडले तर बाकी सर्व काळाचे खाद्य आहे. सर्वांना काळ खाऊन टाकतो.</p>
<p class="TXT">भगवतचरणी शरण व्हाल तर कृतकृत्य व्हाल. भगवंत माझे आहेत आणि मी भगवंताचा आहे बस! आजच असा विचार निश्चित करा. ही गोष्ट सिद्धांताची आहे, पक्की आहे आणि सत्य आहे. भगवंत सर्वाचे पालन पोषण करतात मग तो भगवंतांना मानत असो अथवा नसो, आस्तिक-नास्तिक कसाही का असेना? कारण भगवंत सर्व प्राण्यांमध्ये समान आहेत—<span class="char-style-override-3">“समोऽहं सर्वभूतेषु” </span>(गीता ९।२९) परंतु जो भगवंताचा आश्रय घेतो, त्याच्याविषयी काय बोलावे? त्यांच्या चरणांचा आश्रय घेतला तर मौजच मौज होते-आनंदच आनंद होतो.</p>
<p class="Shlok-Color-2">धिन सरणो महराजको निसिदिन करियै मौज।</p>
<p class="Shlok-Color-2">रामचरण संसार सुख, दई दिखावै नौज॥</p>
<p class="TXT">भगवंतांनी संसाराचे सुख कधीही दाखवू नये. हे संसाराचे सुखच फसविणारे आहे. याच्या लोभात येऊन मनुष्य भगवंतापासून विमुख होतो, भगवंताचा आश्रय सोडून सुखाचा आश्रय घेतो. म्हणून आपल्याला संसाराचे सुख घ्यायचेच नाही. आपल्याला तर प्रभूच्या चरणीच शरण व्हायचे आहे. वास्तविक पाहिले तर आपण कायमचे भगवंताचे आणि भगवंत आपले आहेत. त्यांना शरण जावे लागत नाही. जसे बाळाला मातेचा आश्रय घ्यावा लागत नाही. मातेच्या मांडीवर बसून बालक निर्भय होतो, कारण त्याच्या दृष्टीत मातेपेक्षा कोणीही श्रेष्ठ नसते. त्याचप्रमाणे भगवंतापेक्षा कोणीही श्रेष्ठ नाही. म्हणून त्यांच्या चरणांची शरण घेऊन निर्भय होऊन जावे.</p>


<p class="Page-Break"> </p>
<p class="Heading" id="toc_marker-18">१६. धर्माचे सार</p>
<p class="Shlok-Color-2">श्रूयतां धर्मसर्वस्वं श्रुत्वा चैवावधार्यताम्॥</p>
<p class="Shlok-Color-2">आत्मन: प्रतिकूलानि परेषां न समाचरेत्। </p>
<p class="TXT-Right"> (पद्मपुराण सृष्टि० १९। ३५७-३५८)</p>
<p class="TXT">धर्मसर्वस्व अर्थात संपूर्ण धर्म थोडक्यात सांगावयाचा झाला तर एवढाच सांगता येईल की, जी गोष्ट आपल्यासाठी प्रतिकूल असेल ती दुसऱ्यासाठी करू नये यामध्ये संपूर्ण शास्त्रांचे सार येते. जसा तुमचा सर्वांचा भाव राहतो की, प्रत्येक मनुष्याने मला साहाय्य करावे, माझे रक्षण करावे, माझ्यावर विश्वास ठेवावा, मला कोणी फसवू नये, माझे कोणीही नुकसान करू नये, माझा कोणीही अनादर करू नये, तर याचा अर्थ असा होतो की, मी दुसऱ्याला साहाय्य करावे, दुसऱ्यांचे रक्षण करावे, दुसऱ्यावर विश्वास ठेवावा, दुसऱ्यासाठी अनुकूल व्हावे, कोणाशीही प्रतिकूल राहू नये, कोणालाही फसवू नये, कोणाचेही नुकसान करू नये इत्यादी इत्यादी. अशा प्रकारे तुम्ही जर स्वत:च्या अनुभवाचा आदर कराल तर तुम्ही पूर्णत्वाने धर्मात्मा होऊन जाल. </p>
<p class="TXT">माझे कोणीही नुकसान करू नये—ही आपल्या आवाक्यातली गोष्ट नाही परंतु मी कोणाचेही नुकसान करू नये—ही मात्र आपल्या हातची गोष्ट आहे. सर्वांनी मला साहाय्य करावे—ही आपल्या हातची गोष्ट नाही, परंतु यावरुन ही गोष्ट सिद्ध होते की, मी मात्र सर्वांना साहाय्य करावे. माझ्याशी ज्यांचे-ज्यांचे काम पडेल त्यांची मी साहाय्यता करावी, मला कोणी वाईट म्हणू नये—यावरून असे समजून घ्यावे की, मी कोणालाही वाईट समजू नये. ही अनुभव सिद्ध गोष्ट आहे. कोणीही मला वाईट समजू नये—ही आपल्या हातची गोष्ट नाही, पण मी कोणाला वाईट समजू नये ही मात्र आपल्या हातची गोष्ट आहे. जी आपल्या हातातली गोष्ट आहे ती गोष्ट करणे हेच धर्माचे अनुष्ठान आहे. असे वागणारा पूर्ण रीतीने धर्मात्मा बनतो. जो धर्मात्मा होतो त्याची सर्वजण इच्छा करतात, त्याची सर्वांना गरज असते. मनुष्य कोणाची इच्छा करीत नाही? जो स्वार्थी असतो, मतलबी असतो, दुसऱ्यांचे नुकसान करतो, त्याची इच्छा कोणीच करीत नाही. परंतु जो तन, मन, धनाने, वचनाने, विद्या, योग्यता, पद, अधिकार, यांनी दुसऱ्यांचे भले करतो, ज्याच्या अंत:करणात सर्वांना साहाय्य करण्याचा भाव, सर्वांना सुख पोहोचविण्याचा भाव असतो, तो सर्वांना आवडतो. जो सर्वांना आवडतो, तो अधिक सुखी राहतो. कारण आजपर्यंत आपण स्वत:च्या सुखासाठी एकटेच प्रयत्नशील होतो, तर त्यात थोडे सुख मिळत होते, परंतु दुसऱ्या सर्वांनी आमच्या सुखासाठी प्रयत्न केला तर आम्ही सुखीही अधिक होऊ आणि आम्हाला लाभही अधिक होईल.</p>
<p class="TXT">सर्वलोक आम्हाला अनुकूल कसे होतील? जेव्हा आपण कोणालाही प्रतिकूल होणार नाही, कोणाच्याही विरुद्ध काम करणार नाही. आपल्या स्वार्थासाठी आणि अभिमानाने दुसऱ्याचा निरादर केला, तिरस्कार केला, अपमान केला आणि दुसऱ्याला वाईट समजले तर मग त्याने आमचा आदर-सन्मान करावा, आपणाला चांगले म्हणावे यासाठी आपण लायक राहत नाही. जोपर्यंत आपण एखाद्या माणसाला वाईट समजत आहोत तोपर्यंत मला कोणी वाईट समजू नये या गोष्टीचे आपण हक्कदार राहत नाही. त्याचे हक्कदार आम्ही तेव्हाच होऊ जेव्हा आपण दुसऱ्यांना वाईट समजणार नाही. आता म्हणाल दुसऱ्यांना का वाईट समजू नये? त्याने आमचे काम बिघडून टाकले आहे, आमचे आर्थिक नुकसान केले आहे, आमचा अपमान केला आहे, आमची निंदा केली आहे. या गोष्टीवर आपण थोडा गंभीरतेने विचार करा! त्याने जे आपले नुकसान केले आहे, ते नुकसान होणारच होते. आमचे नुकसान होणारे नसेल तर दुसरा आमचे नुकसान करतो असे होणेच शक्य नाही. परमात्म्याच्या राज्यात आमचे जे नुकसान होणारे नव्हते, तो परमात्मा असताना दुसरा आमचे ते नुकसान कसे करील? आमचे तर तेच नुकसान झाले आहे, जे अवश्यंभावी होते दुसरा त्यात निमित्त होऊन पापाचा भागीदार बनला. म्हणून त्याच्याविषयी दया उपजली पाहिजे. जरी तो निमित्त बनला नसता, तरीही आपले नुकसान झाले असते, आपला अपमान झाला असता. तो स्वत: आमचे नुकसान करून, आमचा अपमान करून पापाचा भागीदार झाला, तर त्याचा हा चुकीचा मार्ग आहे. रस्ता चुकलेल्या माणसाला योग्य मार्गदर्शन करणे आपले काम आहे की त्याला धुडकाऊन लावणे आपले काम आहे? एखादा जर खड्डयात पडू लागला तर त्याला वाचविणे आमचे काम आहे की त्याला ढकलून देणे आमचे काम आहे? म्हणून बिचाऱ्याला वाचवा. जसे त्याने आपले नुकसान केले तसे त्याने दुसऱ्या कोणाचेही नुकसान करू नये. असा भाव ज्याच्या अंत:करणात वसत असतो, तो धर्मात्मा होतो, महात्मा होतो, श्रेष्ठ पुरुष होतो.</p>
<p class="TXT">“गीत-गोविंद” या ग्रंथाची रचना करणारे श्री पंडित जयदेव एक फार मोठे श्रेष्ठ संत होऊन गेले. एक राजा त्यांची फार भक्ती करीत होता आणि त्यांची सर्व काही व्यवस्था आपल्याकडूनच करीत होता. (श्रीजयदेव-ब्राह्मण) त्यागी होते आणि गृहस्थी असूनही मला काही मिळावे कोणी पैसा द्यावा, असे इच्छित नव्हते. त्यांची पत्नीसुद्धा फारच विलक्षण पतिव्रता होती. श्री जयदेव स्वत:लग्न करू इच्छित नव्हते, परंतु त्यांचे लग्न भगवंतांनी करविले होते. एका दिवशीचा प्रसंग आहे, राजाने त्यांना पुष्कळ धन दिले, लाखो रुपयांचे रत्न दिले. ते धन घेऊन श्री जयदेव आपल्या गावाकडे निघाले. रस्त्यात अरण्य होते. डाकू लोकांना या गोष्टीचा पत्ता लागला, त्यांनी अरण्यात श्री जयदेवांना घेरले आणि त्यांच्याजवळ जेवढे काही धन होते ते हिसकाऊन घेतले. डाकूंच्या मनात असे आले की हा राजाचा गुरू आहे, जर याला आपण जीवंत सोडले तर हा आपल्याला पकडवून देईल. म्हणून त्यांनी श्रीजयदेव यांचे दोन्ही हात तोडले आणि एका कोरडॺा विहीरीत लोटून दिले. श्री जयदेव त्या विहीरीत पडून राहिले. पुढे दोन चार दिवंसानी राजा अरण्यात आला त्याच्या माणसांनी पाण्यासाठी विहीरीत तांब्या सोडला. त्यावेळी श्री जयदेव म्हणाले “बाबांनो मला तांब्या लागणार नाही याची काळजी घ्या.” या विहीरीत पाणी नाही, कशाला त्रास घेता? त्या माणसांनी जेव्हा त्यांचा आवाज ऐकला आणि पंडीतजींचाच आवाज असल्याचे ओळखले. पंडीतजी येथे कसे काय आले? त्यांनी राजाला सांगितले की, पंडीतजी तर विहीरीतून बोलत आहेत. राजा तेथे गेला. त्यांनी दोर विहीरीत टाकून श्री जयदेवांना वर काढले तर त्यांचे दोन्ही हात कापले गेलेले त्याने पाहिले. राजाने पंडितजींना हे कसे काय झाले म्हणून विचारले. तेव्हा ते म्हणाले!, “हे बघा! जसे माझे प्रारब्ध होते तसे झाले आहे. त्यांना पुष्कळ विचारले गेले की, कोण आहे? कसा आहे? ज्याने तुमची अशी स्थिती केली आहे. परंतु त्यांनी हे माझ्या कर्माचे फल आहे एवढेच सांगितले. राजाने त्यांना घरी आणले. त्यांची मलमपट्टी केली, इलाज केला आणि त्यांच्या खाण्या-पिण्याची इत्यादी सर्व प्रकारची सेवा केली.</p>
<p class="TXT"> एके दिवशी असे घडले की, ज्यांनी जयदेवांचे हात कापले होते, ते चारही डाकू साधूच्या वेशात कुठे तरी जात होते. त्यांना राजानेही पाहिले आणि जयदेवांनीही पाहिले. जयदेवांनी हेच ते डाकू आहेत असे ओळखले, ते राजाला म्हणाले, हे बघा राजेसाहेब! तुम्ही धन घेण्यासाठी मला फार आग्रह करता. तुम्हाला धन द्यावयाचेच असेल तर हे चार साधू जात आहेत, ते माझे मित्र आहेत, त्यांना द्या. मला धन दिले काय किंवा माझ्या मित्रांना दिले काय, एकच गोष्ट आहे. राजाला या गोष्टीचे आश्चर्य वाटले की, पंडीतजीनीं आपल्या पूर्ण आयुष्यात कोणाला धन द्या असे म्हटले नाही, परंतु आज ते तसे म्हणाले. राजाने त्या चार साधूंना बोलावले. ते चौघेजण आले आणि त्यांनी जेव्हा हात कापलेल्या पंडीतजींना पाहिले तेव्हा ते आपल्यावर आता संकट येणार असे म्हणून घाबरले. आता हे आपल्याला मारायला लावतील असे त्यांना वाटले परंतु राजाने त्यांचा आदर करून त्यांना खजान्यात नेले. त्यांना सोने, चांदी, मोहरे इत्यादी पुष्कळ धन दिले. घेतांना तर पुष्कळ संपत्ती घेतली पण ते ओझे झाले. आता काय करावे? आता हे कसे न्यावे? असे त्यांना वाटल्याने राजाने स्वत:च्या शिपायांना बरोबर दिले आणि सर्व संपत्ती गाडॺावर घालून पाठविली. रस्त्याने जात असताना त्या शिपायांचा जो मोठा अधिकारी होता, त्याच्या मनात असा विचार आला की, पंडीतजी हे कोणालाही कधीही द्या म्हणून म्हणत नाहीत असे असताना आज यांना द्या म्हणून का म्हटले असावेत? त्याने त्या साधूंना विचारले की, महाराज आपण पंडितजीवर काय उपकार केला आहे? पंडितजीं-चा तुमचा काय संबंध आहे? आज आम्ही पंडितजींच्या स्वभावाच्या विरुद्ध गोष्ट पाहिली. कित्येक वर्षे लोटली पण पंडितजी कोणालाही असे द्या म्हणाले नाहीत. आज तुम्हाला द्या म्हणतात, याचे कारण काय आहे? त्यावेळी ते साधू एकमेकाकडे पाहून म्हणाले की “हे एके दिवशी मृत्युमुखी पडत होते, त्यावेळी आम्ही त्यांचे प्राण वाचविले. यांचे हातच कापले गेले, नाही तर गळाही कापला जात होता. त्या दिवशीचा हे उपकार फेडीत आहेत” त्यांची ही गोष्ट पृथ्वी सहन करू शकली नाही. पृथ्वी दुभंगली आणि हे चारही साधू पृथ्वीत समाविष्ट झाले. आता या संपत्तीचे काय करावे? साधू तर पृथ्वीत समाविष्ट झाले. तेथून ते परतले आणि राजाकडे आले आणि सर्व हकीकत सांगितली. त्यांची भाषा ऐकून पंडितजीनीं आर्त स्वरात रडण्याला सुरुवात केली. रडत असताना अश्रू पुसू लागले त्याच वेळी त्यांचे हात एकदम पूर्वीसारखे आले. हे पाहून राजाला फार मोठे आश्चर्य वाटले की, ही काय भानगड आहे? हात कसे काय आले? राजाला असे वाटले की, साधूलोक यांचे कोणी घनिष्ठ मित्र असावेत म्हणून पंडितजी त्यांच्या मृत्यूमुळे रडत आहेत. राजाने पंडितजींना विचारले “महाराज काय घडले आहे? सांगा तर खरं!” आपण आम्हाला, तर असा उपदेश करता शोक करू नये चिंता करू नये, तर मग मित्रांचा मृत्यू झाल्यामुळे आपण शोक का करीत आहात? रडता का आहात? त्यावेळी पंडितजी म्हणाले, “या चार माणसानींच माझे धन लुबाडले आणि माझे हात कापले. राजा आश्चर्याने म्हणाला “महाराज आपण हात कापणारांना मित्र, कसे काय म्हटले?” श्रीजयदेव म्हणाले, हे बघ राजा, कोणी बोलून उपदेश देतो आणि एक क्रियेने उपदेश देतो. क्रियेने उपदेश देणारा श्रेष्ठ असतो. मी ज्या हाताने धन घेतले,रत्न घेतले, त्या हातांना शिक्षा मिळणे आवश्यक होते. ते काम याचौघांनी केले आणि धनही लुबाडले. म्हणून त्यांनी माझ्यावर उपकार केला, माझ्यावर कृपा केली, ज्यामुळे माझे पाप समाप्त झाले त्यामुळे ते माझे मित्र झाले. मी त्यामुळे रडलो की, लोक मला संत म्हणतात, सज्जन म्हणतात, पंडित म्हणतात, धर्मात्मा म्हणतात आणि माझ्या कारणाने त्या चौघांचे प्राण समाप्त झाले, यासाठी मी रडत आहे. मी रडून भगवंताला प्रार्थना केली की हे नाथ! मला लोक सज्जन म्हणतात, तर ते फार मोठी चूक करतात. माझ्यामुळे त्या चार जणांचा मृत्यू झाला, तर मग मी सज्जन कुठे आहे? मी फार दुष्ट आहे. हे नाथ! माझा अपराध क्षमा करा. आता मी काय करू? माझ्या हातातली गोष्ट मुळीच राहिली नाही. म्हणून मी प्रार्थनेशिवाय दुसरे काय करू शकतो?” राजा म्हणाला “महाराज आपणआपणाला अपराधी म्हणविता की, माझ्यामुळे चार माणसे मेली तर मग आपणाला हात कसे काय आले?” श्री जयदेव म्हणाले, भगवंत आपल्या भक्ताच्या अपराधांना, पापांना, अवगुणांना पाहतच नाहीत. त्यांनी कृपा केली म्हणून हात आले.” राजा म्हणाला महाराज! आपणाला त्यांनी एवढे दु:ख दिले असाताना आपण त्यांना धन का देवविले?” तर ते म्हणाले “हे बघ राजा! त्यांना धनाचा लोभ होता आणि त्या लोभापाई पुन्हा कोणाचे हात तोडतील. म्हणून विचार केला की, आपण धनच देऊ इच्छित असाल तर त्यांना इतके धन द्याकी, त्या बिचाऱ्यांना कधी कोणत्या निर्दोषाची हत्या करावी लागणार नाही. मी तर दोषी होतो, म्हणून मला दु:ख दिले. परंतु त्यांनी पुन्हा कोणत्याही निर्दोष व्यक्तीला दु:ख देऊ नये म्हणून त्यांना भरपुर धन देवविले. राजाने आश्चर्याने म्हटले, “आपण पूर्वीच मला का सांगितले नाही? ते म्हणाले, जर मी पूर्वी तुम्हाला सांगितले असते तर तुम्ही त्यांना शिक्षा केली असती. मी त्यांना शिक्षा होऊ देऊ इच्छित नव्हतो. मी तर त्यांना साहाय्य करू इच्छित होतो, कारण त्यांनी माझ्या पापांचा नाश केला, मला त्यांनी क्रियेने उपदेश दिला. मी तर माझ्या पापांचे फल भोगले, म्हणून माझे हात कापले गेले. नाही तर भगवंताच्या दरबारात, भगवंताच्या अस्तित्वात कोणी कुणाला अनुचित शिक्षा करू शकतो काय? कोणीही करू शकत नाही. हा तर त्यांचा उपकार आहे की त्यांनी, माझ्या पापाचे फल भोगवून मला शुद्ध केले.</p>
<p class="TXT">सुख आणि दु:ख देणारा दुसरा कोणी नाही—हे या कथेने सिद्ध होते. कोणी दुसरा सुख दु:ख देतो, असे समजणे कुबुद्धी आहे—<span class="char-style-override-3">“सुखस्य दु:खस्य न कोऽपि दाता परो ददातीति कुबुद्धिरेषा”</span> (अध्यात्म० २।६।६) दु:ख तर आपल्या प्रारब्धामुळे मिळत असते, परंतु त्यात कोणी निमित्त बनेल, तर त्यावर दया आली पाहिजे की, बिचारा उगीचच पापाचा भागीदार झाला. रामायणात असा प्रसंग येतो की, ज्यावेळी श्रीरामचंद्र प्रभू वनवासाला जात होते त्यावेळी रात्री निषादराज गुहक यांचे कडे थांबले. त्यावेळी निषादराज गुहक म्हणाला—<span class="char-style-override-3">कैकयनंदिनि मंदमति कठिन कुटिलपनु कीन्ह। जेहिं रघुनंदन जानकिहि सुख अवसर दुखु दीन्ह॥</span> (मानस २।९१) तेव्हा लक्ष्मणजी म्हणाले—<span class="char-style-override-3">“काहु न कोउ सुख दुख कर दाता। निज कृत करम भोग सबु भ्राता॥”</span> (मानस २।८२।२) म्हणून दुसरा मला दु:ख देतो, माझा अपमान करतो, माझी निंदा करतो, मला कष्ट देतो, माझे नुकसान करतो—असा जो विचार येतो, ही कुबुद्धी आहे, तुच्छ बुद्धी आहे. वास्तविक त्याचा दोष नसतो, दोष आपल्या पापांचा आपल्या कर्मांचा असतो. म्हणून परमात्म्याच्या राज्यात आपणाला कोणी दु:ख देऊच शकत नाही. आपणाला जे दु:ख भोगावे लागते आपल्या ते पापाचे फळ असते. पापांचे फल भोगल्याने पाप नष्ट होते आणि आपण शुद्ध होतो. म्हणून कोणी जर आपले नुकसान करीत असेल, अपमान करीत असेल, निंदा करीत असेल, तिरस्कार करीत असेल, तर तो आपल्या पापाचा नाश करीत आहे असे समजून, त्याचा उपकार समजला पाहिजे, प्रसन्न झाले पाहिजे.</p>
<p class="TXT">कोणाकडून जर आपणाला दु:ख झाले तर ते आपल्या प्रारब्धाचे फल आहे, परंतु जर आपण त्या माणसाला वाईट समजू, त्याच्या विषयी गैरसमजूत करून घेऊ, त्याची निंदा करू, त्याचा तिरस्कार करू, दु:ख देऊ, दु:ख देण्याची भावना करू, तर आपले अंत:करण मलिन होईल, आपले नुकसान होईल. म्हणून संतांचा हा स्वभाव असतो की, दुसरा त्यांचे वाईट करत असला तरीही ते त्याचे चांगलेच करतात, <span class="char-style-override-3">“उमा संत कइ इहइ बड़ाई। मंद करत जो करइ भलाई॥”</span> (मानस ५।४१।४) असा संत स्वभाव आपण आपला बनविला पाहिजे. म्हणून कोणी जर दु:ख देत असेल तर त्याच्याविषयी सद्भावना ठेवा, त्याला सुख कसे मिळेल हा भाव ठेवा. त्याच्याविषयी दुर्भावना करून मनाला मलिन करून घेणे मानवता नाही. म्हणून तन, मन, वचनाने सर्वांचे हित करा कोणालाही दु:ख देऊ नका. जो तन, मन वचनाने कोणालाही दु:ख देत नाही तो इतका शुद्ध होतो की, त्याच्या दर्शनाने पापे नष्ट होतात.</p>
<p class="Shlok-Color-2">तन कर मन कर वचन कर, देत न काहू दुक्ख। </p>
<p class="Shlok-Color-2">तुलसी पातक हरत है, देखत उसको मुक्ख॥ </p>


<p class="Page-Break"> </p>
<p class="Heading" id="toc_marker-19">१७. विश्वास आणि जिज्ञासा</p>
<p class="TXT">माझा जन्म का झाला आहे, मला काय करावयाचे आहे आणि मी काय करत आहे; याकडे माणूस लक्ष देत नाही. जोपर्यंत तो या गोष्टीचा विचार करत नाही, तोपर्यंत त्या मनुष्याचा दर्जा, तुम्ही मला क्षमा करा, पशूपेक्षाही निकृष्ट आहे. पशु-पक्षी, वृक्ष इत्यादीपेक्षा-ही त्याचे जीवन निकृष्ट आहे. मनुष्यजन्मात येऊनही जर सावधान होत नाही तर त्याला मनुष्य कसे म्हणता येईल? आपला जन्म कशासाठी झाला आहे आणि काय केले पाहिजे तसेच काय करू नये, याचा विचार व सावधगिरी मनुष्याने बाळगलीच पाहिजे. याचे समाधान स्वत: कडून नाही झाले, तरी संत वाणी, शास्त्र यांच्या द्वारा, पूर्ण समाधान होईल की, हा मनुष्यजन्म केवळ आपला उद्धार करण्यासाठीच मिळाला आहे, भगवंतांनी आपल्या कडून हा शेवटचा जन्म यासाठी दिला आहे की, ज्यामुळे या मनुष्याने माझी प्राप्ती करून घ्यावी.</p>
<p class="TXT">ब्रह्मदेवाने यज्ञासह प्रजेची उत्पत्ती केली—<span class="char-style-override-3">“सहयज्ञा: प्रजा: सृष्ट्वा पुरोवाच प्रजापति:”</span> (गीता ३।१०) अर्थात कर्तव्य आणि कर्ता—हे दोन्ही एकाच वेळी उत्पन्न झाले. जे कर्तव्य असते ते सहज असते. आज आपणाला कर्तव्यकर्म करण्यामध्ये कष्ट वाटतात, त्याचे कारण हे आहे की, आपण संसाराशी संबंध जोडतो, नाहीतर हा स्वयं ही सहज आहे आणि याचे जे कर्तव्य आहे तेही सहज आहे, स्वाभाविक आहे. हा स्वत:च अस्वाभाविकता बनवून घेतो. अस्वाभाविकता कुठे बनली गेली? कशी बनली गेली? याचा विचारच तो करीत नाही. जर याने विचार केला तर हा कृतकृत्य होईल.</p>
<p class="TXT">आता मी तुम्हाला एक तत्त्व सांगतो. दोन मार्ग आहेत—एक विश्वासाचा मार्ग आणि दुसरा जिज्ञासेचा मार्ग. विश्वास तेथे होतो जेथे संदेह नसतो, तेथे संदेह उत्पन्न च होत नाही. जो संदेहयुक्त विश्वास असतो, तो विश्वासरूपाने प्रगट होत नाही. परंतु जेथे संदेह असतो तेथे जिज्ञासा असते. भक्तिमार्गात विश्वास, नि:संदेह असणे मुख्य आहे आणि ज्ञानमार्गात जिज्ञासा, संदेह मुख्य आहे. विश्वास आणि जिज्ञासा हे दोन्हीला एकत्र केल्यास साधकाचे जीवन शुद्ध राहत नाही, अशुद्ध होते.</p>
<p class="TXT">विश्वास कोणाविषयी होतो? ज्याला आपण इंद्रियाने, अंत:करणाने जाणत नाहीत, त्याच्याविषयी विश्वास होतो अथवा विश्वास होत नाही. जसे “भगवान आहेत” असा विश्वास असतो अथवा असा विश्वास नसतो. या दोनच गोष्टी होतात. भगवान आहेत किंवा नाहीत, ही गोष्ट वास्तविक विश्वासाची नाही, जिज्ञासेची आहे. आहे का नाही—हा संदेह जीवात्म्याविषयी असतो अथवा संसाराविषयी असतो. कारण “मी आहे” या विषयी तर संदेह नाहीच, परंतु “मी कोण आहे?” या विषयी संदेह असतो. म्हणून जी संदेहसहित सत्ता आहे, त्याविषयी जिज्ञासा उत्पन्न होते. स्व आणि संसाराचे ज्ञान जिज्ञासेने होते. परमात्म्याला मानणे अथवा न मानणे याबाबतीत तुम्ही बिलकुल स्वतंत्र आहात कारण परमात्म्या विषयी आपण काही जाणत नाही, आणि ज्या विषयात काही जाणत नाही त्याविषयी केवळ विश्वासच करावा लागतो. ज्याबद्दल विश्वास असतो, त्याविषयी संदेह राहत नाही—अशी ही गोष्ट विचित्र आहे. जसे स्त्री, पुत्र त्यांना आपले मानल्यावर परत संदेह राहत नाही की, ही माझी पत्नी आहे की नाही? हा माझा मुलगा आहे की नाही? ही लौकिक मान्यता टिकत नाही कारण ज्याच्या-विषयी ही मान्यता केली गेली आहे ते पदार्थ नाशवान आहेत. परंतु परमात्मा अविनाशी आहेत, म्हणून त्यांची मान्यता टिकते दृढ होते, त्यामुळेच त्यांची प्राप्ती होते. जो भगवंताला मानतो, त्याला आपल्या स्वरूपाची जाणीव करून देण्याची जबाबदारी भगवंतावर पडते, असे वर्णन आम्ही संतांच्या मुखातून ऐकले आहे. किती विलक्षण गोष्ट आहे? भगवान कसे आहेत-कसे नाहीत-असा विचार त्याला स्वत:ला करावा लागत नाही. तो तर केवळ “भगवान आहेत” एवढेच मानतो, ते कसे आहेत, कसे नाहीत, संदेह त्याला होतच नाही.</p>
<p class="TXT">प्रथम केवळ “भगवान आहेत” अशी भगवंताची सत्ता स्वीकार करावी मग भगवंतात विश्वास होतो. संसाराचा विश्वास टिकत नाही, कारण वस्तू, व्यक्ती इत्यादी पूर्वी नव्हत्या, पुढे राहणार नाहीत आणि आत्ताही त्या निरंतर नाशाकडे धावत आहेत, याचे आपल्याला ज्ञान आहे. परंतु भगवंताबाबतीत असे होत नाही. कारण शास्त्र, संत आणि आस्तिक लोकांकडून, भगवान पूर्वीही होते, पुढेही राहतील आणि आत्ताही आहेत, असे आपण ऐकतो. भगवंताविषयी विश्वास झाल्यावर मग त्यांच्या ठिकाणी आपलेपणा निर्माण होतो की, “भगवान माझे आहेत”. जीवात्मा भगवंताचा अंश आहे—<span class="char-style-override-3">“ममैवांशो जीवलोके”</span> (गीता १५।७) म्हणून भगवंत आपले झाले. म्हणून आस्तिकभाव असणाऱ्यांनी भगवान आहेत आणि आपले आहेत. असे दृढतेने मानले पाहिजे. अशी दृढतापूर्वक मान्यता झाल्यास मग भगवंताची भेट घेतल्याशिवाय राहू शकणार नाही जसे बालक ज्यावेळी दु:खी होते, ज्यावेळी त्याच्या मनात आईला भेटण्याची इच्छा होते आणि आई मला मांडीवर का घेत नाही? असे त्याला वाटते त्यावेळी त्याच्या मानातच येत नाही की, मी योग्य आहे किंवा नाही, पात्र आहे किंवा नाही.</p>
<p class="TXT">जसा भगवंतावर विश्वास असतो, तसाच भगवंत माझे आहेत असा भगवंताच्या संबंधावरही विश्वास राहतो. भगवंत कसे आहेत, मी कसा आहे—असा विचार त्यावेळी नसतो. भगवंत माझे आहेत म्हणून मला अवश्य मिळतील असा दृढ विश्वास ठेवावा. हा “माझेपणा” मोठ-मोठॺा साधनापेक्षाही श्रेष्ठ आहे. त्याग, तपश्चर्या, व्रत, उपवास, तितिक्षा इत्यादी जितकी काही साधने आहेत, त्यापेक्षा श्रेष्ठ साधन आहे भगवंताविषयी आत्मीयता. आत्मीयतेत कोणताही विकल्प नसतो. कर्म करणारे तर कर्मानुसार फल प्राप्त करतील परंतु भगवंताविषयी आत्मीयता ठेवणारे भगवंतांना सहज पूर्णपणे प्राप्त करतील. कर्म करणाऱ्यांना जस-जसे कर्म करतील तस-तसे त्यांना तेवढेच फल प्राप्त होईल परंतु भगवंतात आत्मीयता निर्माण झाल्यावर भगवंतावर आपला पूर्ण अधिकार होईल. जसे बालक, आईवर पूर्ण अधिकार मानतो की, आई माझी आहे, आईकडून मला हवे असेल ते काम करवून घेईन, तिच्यापासून मला हवी असेल ती वस्तू घेईन, बालकाजवळ काय सामर्थ्य आहे? फक्त रडणे—हीच शक्ती आहे. अत्यंत निर्बल असलेल्या माणसाजवळ रडणे हेच सामर्थ्य असते. रडण्यासाठी काय विशेष बळ लागते? बालक टाहो फोडू लागला तर आईला त्याचे म्हणणे मान्य करावेच लागते. त्याचप्रमाणे तुम्ही भगवंतासाठी टाहो फोडा की, भगवंत दर्शन का देत नाहीत? भगवंत मला का भेटत नाहीत? अंत:करणात अशी ज्वलन, उत्कंठा उत्पन्न झाली पहिजे की, भगवंत भेटत का नाहीत. या व्याकुळतेमध्ये आणि उत्कंठेमध्ये एवढी शक्ती आहे की, अनंत जन्मांची पापे नष्ट होतात, कोणताही दोष राहत नाही, निर्दोषता येते. जो भगवंता साठी व्याकुळ होतो, त्याची निर्दोषता आपोआप होते. व्याकुळतेच्या अग्नीत पाप, ताप जितके लवकर नष्ट होते तितके लवकर जिज्ञासेने होत नाहीत. जिज्ञासा वाढत-वाढत जेव्हा ती जिज्ञासूरूप होते अर्थात जिज्ञासू राहत नाही, केवळ जिज्ञासा राहते, तेव्हा तो संपूर्णपणे निर्दोष होतो आणि तो तत्त्वाला प्राप्त होतो.</p>
<p class="TXT">जोपर्यंत “मी जिज्ञासू आहे” हा मीपणा राहतो, तोपर्यंतजिज्ञास्य तत्त्व प्रगट होत नाही. जेव्हा हा मीपणा राहत नाही तेव्हा जिज्ञास्य तत्त्व प्रगट होते. जिज्ञासा असो अथवा विश्वास असो. दोन्हीपैकी कोणतेही एक दृढ झाले, तर तत्त्व प्रगट होईल. कर्तव्याचे पालन स्वाभावकिपणे होऊ लागेल जिज्ञासूकडून कर्तव्याचे पालन होईल आणि विश्वास ठेवणाऱ्याकडूनही कर्तव्याचे पालन होऊ लागेल. दोघेही आपल्या कर्तव्यकर्माचे पालन तत्परतेने करतील.</p>
<p class="TXT">विश्वास ठेवणारा माणूस कर्तव्याच्या दृष्टीने कर्तव्याचे पालन करीत नाही, परंतु भगवंताच्या वियोगात अश्रू ढाळतो. रडण्यातच त्याच्या कर्तव्याची पूर्णता होते. त्याला केवळ भगवत्प्राप्तीची उत्कंठा राहते. केवळ भगवंतच-भगवंत आठवतात. भगवंताशिवाय दुसरी कोणतीही वस्तू आवडत नाही—“<span class="char-style-override-3">अब कुछ भी नही सुहावे, एक तू ही मन भावे! दिवसा भूक लागत नाही, रात्री झोप येत नाही वारंवार व्याकुळ होत राहतो—”</span> दिन नहिं भूख रैन नहिं निद्रा, छिन-छिन व्याकुल होत हिया। व्याकुळतेमध्ये फार मोठी विलक्षण शक्ती आहे. हे जे आपण भजन-स्मरण करतो, त्याग तपश्चर्या करतो, तीर्थ-उपवास इत्यादी करतो, हे सर्व चांगले आहे पण हे हळू हळू पापांचा नाश करतात आणि व्याकुळता निर्माण झाल्यावर जो अग्नी उत्पन्न होतो त्यामध्ये सर्व पाप भस्म होऊन जाते.</p>
<p class="TXT">श्रोता—अशी व्याकुळता कशी निर्माण होईल?</p>
<p class="TXT">स्वामीजी—संसाराच्या संयोगाचे सुख घेऊ नका. जसा प्राणवायू सारखा चालत राहतो. त्यामुळे श्रम झाल्याने भूक-तहान आपोआप लागते. परंतु दिवसभर निरनिराळे पदार्थ खात राहिले तर खरी भूक लागत नाही. दुसरे खाणे बंद करा. केवळ भोजनाशिवाय दुसरे काहीही खाऊ नका मग भूक लागेल आणि ती तीव्र होईल. तसेच केवळ भगवंताचीच इच्छा ठेवा त्यांच्याशिवाय तुम्ही दुसरी कशाचीही इच्छा ठेवू नका. सुख, मान, मोठेपणा, आदर, आराम, आळस इत्यादी कोणत्याही प्रकारची इच्छा नसावी. कोणत्याही वस्तूपासून सुख घेऊ नका. भूक लागेल तेव्हा भोजन करावे आणि झोप येईल तेव्हा झोपावे परंतु त्यात सुख घेऊ नये. असे पथ्य पालन कराल तर व्याकुळता निर्माण होईल.</p>
<p class="TXT">जीव असत् चा काहीना काही आधार घेतो, त्यामुळे तो सत् पासून विमुख होतो. म्हणून असत् चा उपयोग करा. भोजन करा, पाणी प्या, झोपा, सर्व कामे करा, परंतु अंत:करणात त्यांचा आधार, विश्वास, आश्रय मानू नका, मग व्याकुळता निर्माण होईल.</p>
<p class="TXT">तुम्हा आम्हा सर्वांना ह्या गोष्टीचे प्रत्यक्ष ज्ञान आहे की, शरीर राहणारे नाही, संपत्ती राहणार नाही, कुटुंब राहणारे नाही, हे जे काही दिसते, ते सर्व राहणारे नाही, असे जाणत असूनही, या ज्ञानाचा निरादर केला जातो, हा फार मोठा अवगुण आहे, फार मोठी चूक आहे. जर या ज्ञानाचा आदर केला तर संसाराची इच्छा समाप्त होईल. कारण जी वस्तू स्थिर नाहीच त्याची काय इच्छा करावयाची? <span class="char-style-override-3">“का मागूँ कछु थिर न रहाई, देखत नैन चल्यो जग जाई।”</span> संसाराची इच्छा समाप्त होताच भगवंताचा विरह निर्माण होतो. संसाराची इच्छा, आशा ह्याच भगवंताचा विरह रोखणाऱ्या गोष्टी आहेत.</p>
<p class="TXT">मनुष्य ज्याला नाशवान समजतो, तरीही त्याची अशा करतो तर हा त्याचा फार मोठा अपराध आहे. असत्य-कपट करून फसवेगिरी बेईमानी करून आपल्या असत् भावनेला दृढ करतो, तर यापेक्षा अधिक दुसरा अनर्थ कोणता असणार? पैसा आहे, मुले-नातू आहेत, बळ आहे, विद्या आहे योग्यता आहे, पद आहे, अधिकार आहे, हे किती दिवसापासून आहेत? किती दिवस राहतील? यांच्यामुळे किती दिवस काम चालवाल? यांच्याशी जेवढॺा दिवसांपासून संयोग आहे, त्याचा वियोग होणारा आहे, तो वियोग लवकर होवो, उशीरा होवो, केव्हा होईल, केव्हा नाही—हे सांगता येत नाही. परंतु संयोगाचा वियोग होणार यात काही संशय नाही. ज्यांचा वियोग होणार आहे, त्यांच्यावर विश्वास कसा ठेवता? जो प्रत्येक क्षणाला सोडून जात आहे, त्याला कुठपर्यंत सांभाळाल? तो कुठपर्यंत मदत करील. तो तुमच्या कुठपर्यंत उपयोगी पडेल? तरीही त्याच्यावर विश्वास ठेवणे आपल्या समजदारीचा स्वत:च अनादर करणे आहे. आपल्या समजदारीचा अनादर करणे फार मोठा अपराध आहे. अपराध पापापेक्षाही जास्त दुष्परिणाम करणारा असतो. जो “परमात्मा आहे” ही गोष्ट मानीत नाही आणि “संसार आहे” हे मानतो, तो महान हत्या करणारा आहे, पापी आहे.</p>
<p class="TXT">तुम्ही संसार राहणार नाही, शरीर राहणार नाही हे जाणता, असे असूनसुद्धा त्यांच्यापासून एवढे सुख घ्यावे, एवढा लाभ घ्यावा, ही वस्तू घ्यावी अर्थात जाणत असूनसुद्धा मानीत नाही. यामध्ये न जाणतेपणाचा दोष नाही तर न मानण्याचा दोष आहे, तो दोष तुम्हाला स्वत:ला नाहीसा करावा लागेल. माहितीत काही उणीव असेल तर जाणकार लोक सांगतील, शास्त्र सांगतील, संत सांगतील, भगवंत सांगतील, परंतु जाणत असूनसुद्धा तुम्ही मानले नाहीत तर यामध्ये दुसरा काहीही करू शकणार नाही. मानावे तर तुम्हालाच लागेल एवढे काम तुमचे स्वत:चे आहे.</p>


<p class="Page-Break"> </p>
<p class="Heading" id="toc_marker-20">१८. नाशवानाला महत्त्वदिल्याने हानी</p>
<p class="TXT">आम्हा लोकांची मुख्य चूक काय होत असते? जे जड आहे, नाशवान आहे, परिवर्तनशील आहे, त्याला तर सत्य मानतो, महत्त्व देतो आणि जे चेतन आहे, अविनाशी आहे, अपरिवर्तनशील आहे, त्याला गौण मानतो. आपण शरीराला मुख्य समजून सर्व काम करतो. आपण तर येथेच (संसारात) राहणारे आहोत, येथीलच रहिवाशी आहोत अशाप्रकारे आपण स्वत:ला शरीर-संसाराचे संबंधी मानले आहे. शरीराचा आदर हा आपला आदर, शरीराची निंदा ही आपली निंदा समजतो. ही अशा प्रकारे जडतेला महत्त्व देऊन व्यवहार करतो आणि चेतनाच्या महत्त्वाला पूर्णपणे विसरून जातो, जणू काय ते नाहीच. मुख्यात अमुख्याची भावना आणि अमुख्यात मुख्याची भावना. जे वास्तविक आहे त्याचा तिरस्कार आणि जे अवास्तविक आहे, त्याचा आदर ही मूळ चूक झाली आहे. त्यामुळे आता अनेक चुका होणार. एक चूक झाली की, त्यातून अनेक चूका निर्माण होतात.</p>
<p class="Shlok-Color-2">धुर बिगड़े सुधरे नहीं, कोटिक करो उपाय। </p>
<p class="Shlok-Color-2">ब्रह्माण्ड लौं बड़ गये, वामन नाम न जाय॥</p>
<p class="TXT">भगवंताच्या सर्व अवतारात सर्वात मोठा “त्रिविक्रम” अवतार झाला, ज्याची तीन पावले ठेवण्यास त्रैलोक्य अपुरे पडले परंतु त्या अवताराचे नाव मात्र “वामन-अवतार” पडले. एवढा मोठा अवतार होऊनही नाव तर लहानच राहिले. कारण आरंभी, मूळातच गोष्ट बिघडली, तर आता कितीही प्रयत्न करा ती गोष्ट सुधरणार नाही. त्याचप्रमाणे मूळातच जडतेला महत्त्व दिले आहे तर आता चुका संपणार नाहीत, अनेक प्रकारच्या चुका होतील. जर आपणाला ती चूक दुरुस्त व्हावी अशी इच्छा असेल तर जड आणि क्षणभंगुर असलेल्या शरीराला महत्त्व न देणे फार आवश्यक आहे.</p>
<p class="TXT"> ही गोष्ट प्रत्यक्ष सर्वांच्या अनुभवाची आहे की, मी बदललो नाही शरीर बदलले आहे तरीही मी लहान झालो, मोठा झालो, मी स्वस्थ झालो, मी आजारी पडलो, माझा आदर झाला, माझा निरादर झाला, अशाप्रकारे आपण बदलणाऱ्यालाच महत्त्व देत आहोत. तुमचा आदर कुठे झाला? तुमचा निरादर कुठे झाला? आपल्या म्हणण्याप्रमाणे झाले नाही, दुसऱ्याच्या म्हणण्या प्रमाणे झाले तर काय बिघडले? या न राहणाऱ्या वस्तूलासुद्धा काही सत्ता आहे काय? याचेही काही महत्त्व आहे काय? परंतु मूळातच जडतेची, नाशवानाची मुख्यता मानली. जी वास्तविकता आहे त्याची पर्वाच केली नाही. आता काही सांगा, शिकवा, सर्व काही करा परंतु चूक करणे सोडणारच नाहीत. बस आपले नाव गाजले पाहिजे आपल्या रूपाचा गौरव झाला पाहिले, ही गोष्ट अंत:करणात ठसलेली आहे. आता कितीही ऐका-ऐकवा, सर्व फोल ठरेल. आता ही गोष्ट जाणून घ्या की, वास्तविक नाम आपले नाही, रूप आपले नाही, शरीर आपले नाही. जेव्हा आईच्या पोटात होता तेव्हा नाव नव्हते. जेव्हा जन्मला तेव्हाही नाव नव्हते. दहा दिवसानतंर नाव ठेवले गेले. ते नावदेखील पुढे बदलले तर ते नाव पकडता. नाम आणि रूप दोन्हीही बदलणारे आहेत, समाप्त होणारे आहेत. जे समाप्त होणारे आहे त्याला पकडले आणि जे राहणारे आहे त्याची पर्वाच नाही. स्वत:चा स्वत:ही विचार करीत नाही आणि दुसऱ्याने सांगितले तरीही त्याचा विचार करीत नाही की, केवढी मोठी चूक आहे. असा विचार करावा की, कमीत कमी ही गोष्ट अशीच आहे. ‘आम्हाला आता कळून आले, आम्ही होशमध्ये आलो; आता पुन्हा आम्ही अशी चूक करणार, नाही. जर तुम्ही असा विचार केला नाही तर जितके दु:ख भोगावे लागेल त्याचे कारण हेच राहील. जन्म-मरण ही यामुळेच होईल. नरकसुद्धा यामुळेच भोगावा लागेल. एकदम उलटी गोष्ट पकडली तर त्याचा परिणाम सुलटा कसा हेईल? परिणाम उलटाच होणार. आत्तापासूनच सावधगिरी बाळगून आपले काम योग्य रीतीने करून घेतले पाहिजे, नाहीतर बाबांनो! फार मोठी दुर्दशा होईल.</p>
<p class="TXT">एक सिद्धांत आहे जी गोष्ट मानली जाते त्याविषयी जिज्ञासा होत. नाही, शंका येत नाही, ही वस्तू काय आहे ही गोष्ट त्या ठिकाणी निर्माणच होत नाही. म्हणून मानाययाचेच असेल तर भगवंताला माना. एकदा मानल्यावर शंका करू नका, संदेह करू नका. जसे एकदा लग्न झाले की झाले बस्! आता त्याविषयी कधीही शंका राहत नाही, संदेह नाही, जिज्ञासा नाही. जसे बोध झाल्यावर अज्ञान राहत नाही, तसेच मानल्यावर मानणे उलट होत नाही. मानणे आणि जाणणे—दोन्ही मार्ग स्वतंत्र आहेत. परमात्म्याला मानावयाचे आहे आणि स्वरूपाला तसेच संसाराला जाणावयाचे आहे.</p>
<p class="TXT">हॺा तीन गोष्टी फार लक्षात ठेवण्याच्या आहेत की आपल्याजवळ ज्या वस्तू आहेत, त्या पूर्वी आपल्या नव्हत्या, पुढे आपल्या राहणार नाहीत आणि आत्ताही त्या आपल्यापासून प्रत्येक क्षणाला वेगळॺा होत आहेत. आपण येथे येऊन बसलो त्यावेळी जे आपले वय होते, ते वय आता राहिले नाही, मृत्यू तितका जवळ आला आहे. शरीराचा प्रत्येक क्षणाला वियोग होत आहे. भगवंतांनी म्हटले आहे—<span class="char-style-override-3">“अन्तवन्त इमे देहा:”</span> (गीता २।१८) अर्थात ही शरीरे अंत होणारी आहेत. जसा धनवान असतो तशीच ही शरीरे अंतवान आहेत, नाशवान् आहेत. परंतु जो सर्व ठिकाणी परिपूर्ण अविनाशी आहे, त्याला महत्त्व न देता विनाशीला महत्त्व देत आहात—ही तुमची चूक होत आहे. ही चूक तुम्ही सुधारून घेतली तर सर्व काही सुधारून जाईल.</p>
<p class="TXT">स्व ला महत्त्व दिले पाहिजे. मुक्तीसुद्धा स्वचीच होत असते, शरीराची नाही. शरीराला आपले मानल्यानेच बंधन झाले आहे. उलटे मानले—हेच बंधन आहे. म्हणून मग सुलटे माना अथवा बंधन काय आहे, मुक्ती काय आहे, हे योग्य रीतीने जाणून घ्या. मग मात्र काम ठीक होईल. उलटे मानता आणि जाणूनच घेत नाही—ही चूक आहे.</p>
<p class="TXT">एक मुंगी साखरेच्या पर्वतावर राहत होती आणि दुसरी मुंगी एका मीठाच्या पर्वतावर राहत होती. साखरेच्या पर्वतावर राहणाऱ्या मुंगीने दुसऱ्या मुंगीस म्हटले, “तू येथे काय करीत आहेस माझ्याबरोबर चल गोडी तर आमच्याजवळ आहे. मीठाच्या पर्वतावर राहणारी मुंगी म्हणाली—तुझ्या इथे यापेक्षा अधिक गोडी आहे काय? दुसरी मुंगी म्हणाली—काय म्हणतेस? हे बघ! जर या ठिकाणी तुझ्या जवळ गोडी असती तर कमी-अधिकविषयी बोलता आले असते. येथे तुझ्याजवळ गोडी नाहीच. येथे तर गोडीच्या विरुद्ध वस्तू आहे. नंतर तिने मीठाच्या पर्वतावर राहणाऱ्या मुंगीला आपल्या पर्वतावर नेले आणि म्हणाली, “हे बघ, येथे किती गोडी आहे?” मीठाच्या पर्वतावर राहणारी मुंगी म्हणाली, मला तर काही फरक दिसत नाही, तू म्हणत असलीस तर तुझ्या हो मध्ये हो मिळविते पण मला तर तसाच माझ्या ठिकाणचाच स्वाद येत आहे. साखरेच्या पर्वतावर राहणाऱ्या मुंगीला आश्यर्च वाटले असे कसे झाले. तिने जेव्हा लक्ष देऊन पाहिले तेव्हा तिला असे दिसून आले की, मीठाच्या पर्वतावर राहणाऱ्या मुंगीने तिच्या तोंडात मीठाचा खडा पकडलेला आहे, आता तिला दुसरा स्वाद कसा येईल? तिने तिला सांगितले मुखातला मीठाचा खडा टाकून दे आणि नंतर स्वाद बघ म्हटले. तिने आपल्या तोंडातला मीठाचा खडा टाकून दिला आणि साखर चाखली तर बस, साखरेला चिकटलीच ‘मग तिला विचारले, “सांग! कसा स्वाद आहे?” तेव्हा ती म्हणाली, “ओरडू नको, चुप रहा” त्याचप्रमाणे आपण सर्व गोष्टी ऐकता, परंतु मीठाच्या खडॺाला पकडून राहता की, शरीर सत्य आहे, शरीराचा मान अपमान सत्य आहे, शरीराचा आराम सत्य आहे, शरीराचे सुख सत्य आहे! इत्यादी, ही गोष्ट अशी दृढतेने पकडून ठेवली आहे की, ही कधीही ढीली होऊ नये, कधीही ही मान्यता शीथिल होऊ नये. अशी सावधानी ठेवून सत्संग करत आहात. वास्तविक हा कुसंग (असतचा संग) होत आहे, सत्संग होत नाही.</p>
<p class="TXT">मान्यता झाल्यावर मग शंका राहत नाही, जिज्ञासा राहत नाही. माझे अमुक नाव आहे असे मानल्यावर असा विचार कधी मनात येतच नाही की, माझे अमुक नाव का आहे? कधीपासून आहे? किती दिवस राहणारे आहे? त्याचप्रमाणे “मी शरीर आहे” ही मान्यता दृढ करून घेतली, तर आता मान-सन्मान, आदर-निरादर इत्यादी जे काही आहे, ते आमचे का होत आहे—अशी शंकाच येत नाही. जर बनावटी गोष्ट मानल्याने ही दशा होते तर मग “भगवंत माझे आहेत आणि मी भगवंताचा आहे,” या वास्तविक गोष्टीला दृढतेने मानले तर कृतकृत्य व्हाल. आत्तासुद्धा जर सावधानी बाळगाल तर फार चांगली गोष्ट होईल नाहीतर केव्हा सावध व्हाल?</p>
<p class="TXT">उत्पत्ति-विनाशशील वस्तूच क्रिया साध्य असते आणि तिच्याच प्राप्तीस वेळ लागतो. तत्त्वप्राप्तीस समय लागत नाही, कारण तत्त्व क्रिया साध्य नाही. ते तर स्वत:सिद्ध आहे. ही गोष्ट उघड आहे की शरीर वारंवार जन्मत-मरत राहते आणि स्व जसाच्या तसाच राहतो <span class="char-style-override-3">भूतग्राम: स एवायं भूत्वाभूूत्वा प्रलीयते</span>” (गीता ८।१९) <span class="char-style-override-3">“स एवायं”</span> स्व आहे आणि <span class="char-style-override-3">“भूत्वा भूत्वा प्रलीयते” </span>शरीर आहे. जे राहते त्याला तर मानीत नाही आणि जे जाते, त्याला मानता, तर या बाबतीत थोडी हिंमत करावी की, असे आम्ही मानणार नाही. आता निरादर झाला तर काय बिघडले? अपमान झाला तर काय बिघडले? जसा दगडाचा निरादर झाला तर काय? अपमान झाला तर काय? सत्य तत्त्वाला सत्य मानावे बस! सत्य तत्त्व समजले नाही तर शास्त्र आणि संत-महात्मा यांचे वचन माना. भगवंत आहेत आणि ते आपले आहेत की, त्यांचे वचन मान्य केल्याने भगवत्प्राप्तीची जबाबदारी त्यांच्यावरच येऊन पडेल. परंतु त्यांचे वचन जर मान्य केले नाही, उलटी गोष्ट मानली तर त्यांची जबाबदारी तुमच्यावर येईल अर्थात त्याचा दंड तुम्हाला भोगावा लागेल.</p>
<p class="TXT">शरीर मी आहे असे तुम्ही सिद्ध करू शकत नाही. शरीर मीच आहे ही गोष्ट मोठे मोठे वैज्ञानिकही सिद्ध करू शकत नाहीत. उलटी गोष्ट कशी सिद्ध होईल? परंतु तुम्ही उलटी गोष्ट पकडली आहे. नाम, रूप, जाती, वर्ण, आश्रम, देश इत्यादींना तुम्ही पकडून ठेवले आहे. दुसऱ्याने कितीही सांगितले तरी तुम्ही त्याला सोडायला तयार नाही. कारण ती गोष्ट तुम्ही मानली आहे आणि मान्य केल्यामुळे जिज्ञासा होतच नाही. परमात्म्याला न मानता त्याविषयी शंका घेता. वास्तविक हे तत्त्व मानण्याची गोष्ट आहे, शंका घेण्याची गोष्ट नाही जर तुम्हाला शंका करावयाची असेल तर संसाराविषयी करा अथवा आपल्या स्वत:वर करा. हे दोनच जिज्ञासेचे विषय आहेत. परमात्म्याला जर मानावयाचे नाही तर मग मुळीच मानू नका आणि मानायचे असेल तर संपूर्णपणे माना. परंतु उलटी गोष्ट मानू नका. जी वस्तू प्रत्यक्षात नाशवान आहे, टिकणारी वस्तू नाही, जी पूर्वी नव्हती, पुढे राहणार नाही, तर ती आता कशी असेल? ही गोष्ट नीट समजून घ्या, मग सर्व काही योग्य होईल.</p>


<p class="Page-Break"> </p>
<p class="First-End-Page-text" id="toc_marker-21">शेवटचं पान</p>


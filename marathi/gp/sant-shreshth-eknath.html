
<p class="First-End-Page-text para-style-override-1" id="toc_marker-1"><span class="char-style-override-1" xml:lang="en-GB">पहिले पान</span><span class="char-style-override-2" xml:lang="en-GB"></span></p>
<p class="Titel-Page---Shri-Hari">॥ श्रीपांडुरंगविठ्ठल॥</p>
<p class="Title-Page---Book-Name">संतश्रेष्ठ एकनाथ</p>
<p class="Title-Page---Book-Name-Hindi">(मराठी)</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Gita-Seva-Trust para-style-override-2">गीता सेवा ट्रस्ट<span></span></p>


<p class="Page-Break">॥ श्रीहरि:॥</p>
<p class="Heading" id="toc_marker-2">निवेदन</p>
<p class="Shlok">निवृत्ति ज्ञानदेव सोपान मुक्ताबाई।</p>
<p class="Shlok">एकनाथ नामदेव तुकाराम॥</p>
<p class="TXT">महाराष्ट्रात प्रसिद्ध असणाऱ्या वारकरी संप्रदायाचे हे आवडते भजन-संकीर्तन आहे. यात ज्यांची नावे आहेत, ते वारकऱ्यांच्या लेखणीतील केवळ मानवी संत नसून साक्षात देव आहेत. त्यांच्या नामस्मरणांत साक्षात पांडुरंग भेटल्याचे समाधान वारकऱ्यांना लाभते. यामुळेच त्यांची चरित्रे कितीदांही वाचली, तरी पुन्हा नव्यानेच आपण वाचत आहोत, असा आनंद मराठी भाविक अनुभवतात.</p>
<p class="TXT">संतश्रेष्ठ नामदेवांनी भागवतधर्माचा प्रसार पंजाबपर्यंत पायी प्रवास करून कीर्तन सेवेने केला, तसाच या धर्माचा प्रसार वाङ्मयनिर्मिती करून संतशिरोमणी एकनाथ महाराजांनी केला. आचारसंपन्न ब्राह्मणकुळात जन्म घेऊनही समाजातल्या अतिसामान्यांनाही आपलेसे करणारे, सर्वांभूती भगवंत पहाणारे, संस्कृत वाङ्मय रसाळ मराठीत आणणारे, गुरुभक्तीचा अद्वितीय आदर्श, भगवंतांनाही ज्यांची सेवा करावी असे वाटले, प्रपंचच परमार्थमय कसा करता येतो, हे ज्यांनी आचरणाने पटविले, असे एकमेव संतशिरोमणी ‘एकनाथ महाराज’ यांचे चरित्र तसे पाहिले, तर ‘एकमेव ठरावे, असे अलौकिक आहे.</p>
<p class="TXT">ते भावपूर्ण शब्दांत शब्दबद्ध करण्याचे भक्तिकार्य मनानेही ‘भागवत’ असणारे सुप्रसिद्ध लेखक ‘श्री. दीपक भागवत’ यांनी केले आहे. यापूर्वीची त्यांनी लिहिलेली ‘श्रीज्ञानदेव’ व ‘श्रीनामदेव’ यांची चरित्रे अत्यंत लोकप्रिय झाल्याने त्यांच्या आवृत्त्या अल्पकाळात संपल्या. हा ग्रंथही असाच लोकांना आवडेल, यात शंका नाही.</p>
<p class="TXT para-style-override-2">याच्या प्रकाशनासाठी ज्यांनी ज्यांनी साह्य केले, त्या सर्वांवर भगवंतांनी कृपा करावी, ही त्यांच्या चरणी प्रार्थना.<span></span></p>


<p class="Page-Break"> </p>
<p class="Heading" id="toc_marker-3">१ - नाथांचे पणजोबा संत भानुदास</p>
<p class="TXT">संतभूमी असलेल्या महाराष्ट्रातील पवित्र गोदावरी नदीच्या तीरावरील ‘प्रतिष्ठान नगरी’ म्हणजेच पैठण. पैठणच्या गोदेला गंगा म्हणतात. या नगरीला दक्षिण काशी मानले जाते. पैठणमध्ये केवळ सनातन तथा हिंदूंचे धर्मपीठच नाही, तर तेथे बौद्ध, जैन, मुस्लिम यांचीही धर्मप्रसार केंद्रे आहेत. चक्रधर स्वामींनी आपल्या महानुभाव पंथाची स्थापना याच ठिकाणी केली. संत ज्ञानेश्वर माउलींनी पैठणलाच रेड्यामुखी वेद वदवले आणि येथील ब्रह्मसभेने या चारही भावंडांना शुद्धिपत्र दिले. पैठण विद्या, कला, साहित्य यांनी समृद्ध होते. बृहत्कथेचे कर्ते गुणाढ्य पैठणचेच, निर्णयसिंधूचे कर्ते कमलाकर भट्ट पैठणचेच, सिद्धांत कौमुदीचे कर्ते भट्टोजी दीक्षित पैठणचेच आणि छत्रपती शिवाजी महाराजांना राज्याभिषेक करणारे गागाभट्टही पैठणचेच.</p>
<p class="TXT">याच पवित्र पैठणमध्ये शके 1370 च्या सुमारास सूर्यवंशात भानुदासांचा जन्म झाला. भानुदासांचे पिता भास्करपंत कुलकर्णी मूळचे नृसिंहवाडीजवळील म्हैशाळचे. परंतु पैठणला व्यापारपेठ मोठी होती. भास्करपंत कापडव्यापारी होते. पैठणला आपला व्यवसाय उत्तम चालेल या विचाराने ते येथे आले. त्यांच्या अपेक्षेनुसार त्यांचा व्यवसाय उत्तम चालला. त्यांना पुत्रलाभही झाला. घर वारकरी संप्रदाय मानणारे, भागवत-धर्मी. तेच संस्कार भानुदासांवर झाले. त्यांचे उपनयन झाले. आता विद्या ग्रहण करायची. धर्मशिक्षण घ्यायचे. विद्याभ्यासासाठी वडील मागे लागत असत. भानुदास मात्र याच पाठांतरात रमले नाहीत. ते देवाला जात. प्रवचने, कीर्तने ऐकायला जात. एका बाजूने परचक्र तर दुसऱ्या बाजूने आपसातले भेद-जातिभेद, उच्च-नीच भेद. देवाविषयी, धर्माविषयी विचित्र कल्पना. कर्मकांडांमध्ये मग्न झालेले लोक. ही धर्मकल्पना चुकीची आहे. देव असा नाही. देवाठायी भेद नाही. देवाला कोणत्या पदार्थाची किंवा धनाची अपेक्षा नाही. तो जर या त्रैलोक्याचा स्वामी आहे, तर त्याच्या नावावर आपल्या स्वार्थासाठी गोळा करणारे हे कोण? खरा ईश्वर असा नाही आणि हे ईश्वरभक्तही नाहीत.</p>
<p class="TXT">भास्करपंत दररोज एक पाठ सांगत. दिवसभरात तो वाचायचा, समजून घ्यायचा. शंका असेल तर सायंकाळी व्यापार उदीम उरकून आल्यावर भानुदासांनी निरसन करून घ्यावी अशी त्यांची अपेक्षा असे. परंतु भानुदासांच्या मनी होता ईश्वरशोध. खऱ्या ईश्वराच्या दर्शनाची त्यांना ओढ लागली होती. बऱ्याच वेळा वडिलांनी दिलेला पाठ त्यांच्या हातून होत नसे. वडील रागावत असत. असाच प्रकार अनेक वेळा झाला. वडिलांना खूप राग आला. वारंवार सांगूनही मुलगा ऐकत नाही असे पाहून ते भानुदासांना खूप खूप रागावून बोलले. वडिलांचे रागावणे भानुदासांच्या मनाला लागले. तेही दु:खाने घरातून बाहेर पडले. त्यावेळी त्यांचे दहा वर्षांचे वय होते.</p>
<p class="TXT">कोठे जायचे निश्चित नव्हते. चालत चालत ते गावाबाहेर आले. गावाबाहेर एक जुनाट पडके असे मंदिर होते. त्या मंदिराच्या खाली एक भुयार होते. आता त्या मंदिरातच फारसे कोणी जात नसत, तिथे भुयारात कोण जाणार! भानुदासांनी दु:खी मन:स्थितीत त्या भुयारात प्रवेश केला. त्या भुयारात एक सूर्यनारायणाची मूर्ती होती. भानुदासांनी त्या सूर्यनारायणाला मनोभावे नमस्कार केला. सूर्योपासना सुरू केली. असे सात दिवस गेले. या सात दिवसांमध्ये अन्न नाही, पाणीही नाही अशा स्थितीत त्यांनी दृढ उपासना केली. सातव्या दिवशी त्या भुयारात तेजोमय प्रकाश निर्माण झाला. भानुदासांचे डोळे दिपून गेले. त्यांचे हात अभावितपणे जोडले गेले. त्यांच्यासमोर एक तेजपुरुष ब्राह्मणरूपात उभा होता. त्याच्या हाती पात्र होते. पात्रात दूध होते. भानुदासांनी त्या तेजपुरुषाच्या चरणावर मस्तक ठेवले. नम्रपणे विचारले, “आपण कोण?” “मी विश्वनेत्र सूर्यनारायण.” तेजपुरुष उत्तरला.</p>
<p class="TXT">“आपण, आपण साक्षात सूर्यदेव?” भानुदासांनी विचारले.</p>
<p class="TXT">“बाळ, मी तुझी तापसवृत्ती आणि भक्ती पाहून प्रसन्न झालो आहे. घे, हे दूध घे.” तेजपुरुषाने आपल्या करातील पात्र पुढे केले. भानुदासांनी ते दूध प्राशन केले. तेजपुरुष म्हणाला, “बाळ, अंतरातले ईशप्रेम जप. भक्ती सांभाळून ठेव. खरोखर मोलाचा ठेवाच तो. तो पाहूनच मी तुला दर्शन दिले. पण तू येथे आलास, एक सप्ताह झाला. तुझे माता-पिता तुझ्यासाठी तळमळताहेत. त्यांची चित्ते तुझ्या चिंतेने ग्रासली आहेत, याचाही विचार कर. तुझा पिताही माझा भक्तच आहे. मातापित्यांचे मन मोडू नये. त्यांचे आपल्या अपत्यांवर निरतिशय प्रेम असते. आपल्या अपत्याच्या उज्ज्वल भविष्यकालाच्या चिंतेनेच त्यांचा क्रोध प्रकट होत असतो. बाळ, घरी जा. माझा तुला आशीर्वाद आहे.” तो तेजपुरुष अंतर्धान पावला.</p>
<p class="TXT">इकडे या संपूर्ण आठवड्यात भानुदासांच्या मातापित्यांची मन:स्थिती काय वर्णावी! साऱ्या गावभर भास्करपंतांनी चौकशी केली. “आमचा भानुदास दिसला का हो तुम्हांला? आमचा भानुदास कुठे आहे, ठाऊक आहे का हो?” आपण रागावलो म्हणून पोर घर सोडून गेले. त्यांचे मन पार खचून गेले. भानुदासांच्या मातेचे तर रडून रडून अश्रू आटून गेले होते. पण या भुयारात शोधावे असे कोणालाच सुचले नाही.</p>
<p class="TXT">सूर्यनारायणाच्या आज्ञेने भानुदास घरी आले. मातापित्याच्या आनंदाला सीमा उरली नाही. “अरे आठवडाभर कुठं होतास रे?” पित्याने विचारले. भानुदासांनी आपल्याला साक्षात सूर्यनारायणाने दर्शन दिले आणि दुग्धप्रसाद दिला असे सांगितले. त्यांचे अनुभवकथन ऐकून मातापिता धन्य झाले. त्यांना आपल्या पुत्राची योग्यता कळली. तो खऱ्या अर्थाने भानुदास म्हणजे ‘सूर्योपासक’ आहे, हे त्यांनी जाणले.</p>
<p class="TXT">त्यांचे पणतू एकनाथ महाराज आपल्या या पणजोबांबद्दल ‘एकनाथी भागवत’ या ग्रंथात लिहितात,</p>
<p class="Shlok">वंदू भानुदास आतां।</p>
<p class="Shlok">जो का पितामहाचा पिता।</p>
<p class="Shlok">ज्याचेनि वंश भगवंता।</p>
<p class="Shlok">जाला सर्वथा प्रियकर।</p>
<p class="Shlok">जेणे बाळपणीं आकळिला भानु।</p>
<p class="Shlok">स्वयें जाहला चिद्भानु।</p>
<p class="Shlok">जिंतोनि मानाभिमानु।</p>
<p class="Shlok">भगवत्पावनु स्वयें जाला॥</p>
<p class="TXT">भानुदासांचे घराणे विठ्ठलभक्त होते. व्यवसाय परंपरागत कापडव्यापाराचा. यथाकाल भानुदासांचा विवाह झाला. माता-पित्यांच्या परलोकगमनानंतर प्रपंच आणि व्यवसायाची जबाबदारी भानुदासांवर आली. भानुदास विठ्ठलभक्त आणि अत्यंत प्रामाणिक. येणाऱ्या गिऱ्हाईकाला ते, हे कापड आपल्याला किती किंमतीला पडले? यात मी किती नफा घेणार आहे? असे स्वच्छ सांगत. आरंभी लोकांना आश्चर्य वाटले. भानुदासांचा हा वेडेपणा आहे असेही वाटले. लोकांना इतक्या सरळ खरेदी-विक्रीच्या व्यवहाराची सवयच नव्हती. नंतर मात्र लोकांना यातली सात्त्विक वृत्ती समजली. लोकांची गर्दी भानुदासांच्या कापडदुकानावर वाढली.</p>
<p class="TXT">भानुदासांचे चांगले चालले होते. प्रामाणिकपणे व्यवसाय करावा, निरिच्छ आणि अलिप्त वृत्तीने प्रपंच करावा आणि उर्वरित वेळेत पांडुरंगाला आळवावे असा भानुदासांचा जीवनक्रम बनला होता. एकूण त्यांचे चांगले चालले होते. पण एकाचे चांगले दुसऱ्याला पाहवले तरच नवल! इतर व्यापाऱ्यांना भानुदासांची उन्नती बघवत नव्हती. ते त्यांचा काटा काढायची संधी कधी मिळते ते पहात होते.</p>
<p class="TXT">दैनंदिन दुकानदारीप्रमाणे आठवडी बाजारालाही महत्त्व होते. आठवडी बाजारातही भानुदासांची सत्पुरुष आणि प्रामाणिक व्यापारी म्हणून कीर्ती होती. दिवसभर उत्तम व्यापार झाला. पुढच्या दुकानदारीसाठी खरेदी झाली. त्या दिवशी थोडा उशीरच झाला. आपल्या घोड्यावर गासडी ठेवून भानुदास निघाले. इतर व्यापारीही बैलगाडीत किंवा घोड्याच्या पाठीवर गासडी ठेवून परतत होते. रात्र झाली. अंधार पडला. भानुदास इतर व्यापाऱ्यांसारखे मार्गातील एका धर्मशाळेत थांबले. घोड्याला चारा पाणी घातले. त्याला एका झाडाला बांधले. देवाचे स्मरण केले. आपल्या जवळच्या दशम्यांचे गाठोडे सोडले. दोनतीन दशम्या बाहेर उभ्या असलेल्या भुकेल्या भिक्षेकऱ्यांना दिल्या. नंतर स्वत:चे भोजन आवरले. ईशनाम घेत निद्रा येण्याची प्रतीक्षा करू लागले. इतक्यात त्यांच्या कानी टाळ-मृदंगाचा ध्वनी पडला. गासडी वगैरे साहित्याचा विचार न करता ते त्या ध्वनीच्या अनुरोधाने जवळच असलेल्या विठ्ठल मंदिरात आले. भक्तिरसात रंगून गेले.</p>
<p class="TXT">मत्सरग्रस्त व्यापाऱ्यांना आयती संधी लाभली. त्यांनी भानुदासांचे बांधलेले घोडे सोडून त्याला हाकलून दिले. त्यांची कापडांची गासडी एका दूरवरच्या खड्ड्यात नेऊन टाकली. आणि धर्मशाळेत येऊन मोठ्या समाधानात झोपी गेले. परंतु ती झोप त्यांना फार काळ लाभली नाही. मध्यरात्री त्या धर्मशाळेवरच चोरांनी हल्ला केला. विरोध करणाऱ्या व्यापाऱ्यांना झोडपून काढले. त्यांच्या गासड्या आणि घोडी घेऊन ते निघून गेले. व्यापारी धास्तावले. एकमेकांशी बोलण्याचे धैर्यही त्यांना होईना. अशातच पहाट झाली. भानुदासांचे भजन आवरले. ते परत धर्मशाळेकडे येऊ लागले. वाटेत एका भल्या गृहस्थाने भानुदासांना त्यांचा घोडा दिला. गोंधळून गेलेला घोडाही आपल्या धन्याला बघून आनंदला. भानुदास धर्मशाळेत परतले. व्यापाऱ्यांनी त्यांना मध्यरात्री घडलेली हकीकत सांगितली. त्यांनी भानुदासांचे चरण पकडून त्यांची क्षमा मागितली. त्यांच्यापैकी एकाने दूरवरच्या खड्ड्यात टाकलेली गासडी परत आणून दिली. हे सारे घडले खरे, पण या दिवसापासून भानुदास व्यापार-प्रपंचाविषयी अधिकाधिक उदासीन होऊ लागले.</p>
<p class="TXT">पंढरीची वारी आली. आपले घराणे विठ्ठलभक्त. व्यापार-प्रपंचातच गुंतलो आपण. पंढरीची वारी चुकता कामा नये.</p>
<p class="Shlok">आमुचिये कूळीं पंढरीचा नेम।</p>
<p class="Shlok">मुखीं सदा नाम विठ्ठलाचें।</p>
<p class="Shlok">न कळे आचार न कळे विचार।</p>
<p class="Shlok">न कळे वेव्हार प्रपंचाचा।</p>
<p class="Shlok">असो भलते ठायीं जपूं नामावळी।</p>
<p class="Shlok">कर्माकर्म होळी होय तेणें।</p>
<p class="Shlok">भानुदास म्हणे उपदेश आम्हां।</p>
<p class="Shlok">जोडिला परमात्मा श्रीराम हा॥</p>
<p class="TXT-Right">(संत भानुदास महाराजांचे अभंग – 36)</p>
<p class="TXT">भानुदास वारीसाठी पंढरपुरला आले. मंदिरात विठ्ठल नाही, तो भक्तसखा पांडुरंग नाही.</p>
<p class="TXT">दक्षिण भारतामध्ये, कर्नाटक राज्यात, तुंगभद्रा नदीच्या तीरावर विजयनगर नावाचे साम्राज्य होते. त्यास ‘अनागोंदी’ असेही नाव होते. या अनागोंदीचा राजा कृष्णदेवराय. हा मोठा प्रजाहितदक्ष आणि साहित्य-संगीत-कला यांचा प्रेमी राजा होता. प्रजा या राजाला पित्यासमान मानत असे.  या राजाची ईश्वरावर दृढ श्रद्धा होती. एकदा तो दर्शनाच्या इच्छेने फार मोठ्या लवाजम्यासह पंढरपुरला आला. त्याने पांडुरंगाचे दर्शन घेतले. त्याला ही भक्तवत्सल मूर्ती खूप आवडली. आपण ही मूर्ती विजयनगरला न्यावी. तिथे मंदिर बांधावे. तिची उत्तम व्यवस्था ठेवावी आणि आपण रोज दर्शन घ्यावे अशी इच्छा त्याच्या मनी उपजली. राजाची इच्छा. त्या इच्छेनुसार त्याने ती मूर्ती वाजतगाजत विजयनगरला नेली. सुंदर मंदिर बांधून त्यात तिची थाटामाटात प्रतिष्ठापना झाली. राजा मनोमन तृप्त झाला. रोज त्रिकाळ पूजा. रोज दर्शन. पण सामान्य भक्त भगवंतापासून दूरच.</p>
<p class="TXT">पंढरपुरी मात्र भक्तांची अवस्था करुणामय झाली. या सावळ्या विठूचे दर्शन घडेना. मंदिराचा गाभारा, सारे पंढरपूर ओकेबोके वाटू लागले. भानुदास पंढरपूरहून थेट अनागोंदीला आले. कृष्णदेवरायाने विठ्ठलाला कडेकोट बंदोबस्तात ठेवले होते. मंदिराचे द्वार बंद होते. त्याला कुलूप होते. बाहेर रक्षक होते. भानुदासांनी तुंगभद्रेत स्नान केले. वेळ मध्यरात्रीची. भानुदास मंदिराच्या महाद्वारासमोर आले. सारी द्वारे उघडली. कुलुपे गळून पडली. भानुदासांना या विठुमाउलीचे दर्शन झाले. त्यांच्या नेत्रांमधून अश्रू आले. भक्तश्रेष्ठाला पाहून भगवंतांनाही अतीव आनंद झाला. त्यांनी आपल्या कंठातील रत्नहार भानुदासांच्या कंठी घातला. पहाटेची पूजावेळ झाली होती. राजप्रासादातील घंटानाद भानुदासांच्या कानी आला. ते मंदिराबाहेर आले. मंदिराचे दरवाजे आणि कुलुपे यांची अवस्था पूर्ववत झाली. भानुदास तुंगभद्रेकडे आले. स्नान करून त्यांनी सूर्यनारायणाला अर्घ्य प्रदान केले. नंतर ते काठावरील एका वृक्षाखाली बसून नामस्मरण साधना करू लागले.</p>
<p class="TXT">मंदिरातले पुजारी नित्य वेळेनुसार मंदिरात आले. त्यांनी देवाच्या अंगावरील फुले काढायला सुरुवात केली. पूर्वपूजा उतरवताना त्यांना धक्का बसला. मूर्तीच्या कंठात रत्नहार नाही. त्यांनी ती वार्ता रक्षकाला सांगितली. रक्षकाने ती वार्ता सुरक्षाप्रमुखाला दिली. त्याने ती सेनापतीला सांगितली आणि सेनापतीने ती वार्ता कृष्णदेवरायाला सांगितली. इतका कडेकोट बंदोबस्त असताना देवाच्या मूर्तीच्या कंठातील रत्नहार चोरीला जातो म्हणजे काय! राजाला भयंकर धक्का बसला. सर्वत्र सैनिक पाठवून तपासणी सुरू झाली. काही सैनिक तुंगभद्रेच्या किनाऱ्यावरील लोकांचा तपास करू लागले. तेथे एका वृक्षाखाली बसलेल्या भानुदासांच्या गळ्यात रत्नहार मिळाला. भानुदासांना राजासमोर उभे करण्यात आले. त्यांनी सत्य सांगण्याचा प्रयत्न केला. पण राजाचा क्रोध इतका अनावर होता की, त्यांच्या वचनावर विश्वास न ठेवता त्याने हुकूम दिला, “या महापापी चोराला सुळावर चढवा.”</p>
<p class="TXT">तुंगभद्रेच्या वाळवंटात सूळ उभा करण्यात आला. भानुदासांना सैनिक सुळाकडे घेऊन गेले. त्या सुळाला भानुदासांचा स्पर्श होताच सुळाला पालवी फुटली. असंख्य कोवळी हिरवी पाने लगडून गेली. राजा कृष्णदेवराय थक्क झाला. त्याने भानुदासांची क्षमा मागितली. भानुदास हात जोडून म्हणाले, “महाराज, आपण या पांडुरंगाचे परमभक्त आहात. भक्तच भक्ताचे मन जाणतो. त्या भूवैकुंठ पंढरपुरी असंख्य वारकरी भक्त याच्या दर्शनाशिवाय अतृप्त आहेत. खऱ्या भक्ताला हे शोभते का? आम्ही वेगवेगळ्या गावची भक्तमंडळी दूरदूरचा प्रवास, पायपीट करून पंढरीला या पांडुरंगाच्या दर्शनासाठी येतो. आपण तर राजे आहात. येणेजाणे आपल्याला कठीण नाही. पण सामान्य भक्तांचे काय? ही भक्तवत्सल मूर्ती त्या भूवैकुंठातच असावी हे योग्य. हे परब्रह्म पुंडलिकाभेटी आले. ते तिथेच असलेले बरे.” कृष्णदेवरायाला आपली चूक कळून आली. मूर्ती परत पंढरपूरला नेण्याची व्यवस्था त्याने केली. पंढरपूर अत्यानंदाने ‘रामकृष्णहरी’ चा गजर करू लागले. पालखीतून या मूर्तीची मिरवणूक काढण्यात आली. पुन्हा मंदिरात त्या मूर्तीची प्रतिष्ठापना करण्यात आली. पांडुरंगाला आणि भक्तांना अतीव आनंद झाला.</p>
<p class="Shlok">कोरडिया काष्ठीं अंकूर फुटले।</p>
<p class="Shlok">येणें येथें जालें विठोबाचें।</p>
<p class="Shlok">समर्थाचा आम्हीं धरिला आधार।</p>
<p class="Shlok">जाणोनीं सत्वर आला येथें।</p>
<p class="Shlok">माझिये संकटीं आलासी धाऊनी।</p>
<p class="Shlok">भानुदास चरणीं लागतसे।</p>
<p class="TXT-Right para-style-override-2">(संत भानुदास महाराजांचे अभंग – 91)<span class="char-style-override-3"></span></p>


<p class="Page-Break"> </p>
<p class="Heading" id="toc_marker-4">२ - एकनाथांना गुरुभेटीची आर्त</p>
<p class="Shlok">आमुचिये कूळीं पंढरीचा नेम।</p>
<p class="Shlok">मुखीं सदा नाम विठ्ठलाचें।</p>
<p class="Shlok">न कळे आचार न कळे विचार।</p>
<p class="Shlok">न कळे वेव्हार प्रपंचाचा।</p>
<p class="Shlok">असो भलते ठायीं जपूं नामावळी।</p>
<p class="Shlok">कर्माकर्म होळी होय तेणें।</p>
<p class="Shlok">भानुदास म्हणे उपदेश आम्हां।</p>
<p class="Shlok">जोडिला परमात्मा श्रीराम हा॥</p>
<p class="TXT-Right">(श्री संत भानुदास महाराजांचे अभंग – 36)</p>
<p class="TXT">भानुदासांनी अभंग रचले. अनेक प्रकारच्या रसाळ रचना केल्या. एका रचनेत त्यांनी पांडुरंग आणि संतश्रेष्ठ कूर्मदास यांच्या भेटीचे सविस्तर वर्णन केले आहे. त्यांनी अद्वैत, श्रीविठ्ठलमाहात्म्य, पंढरीमाहात्म्य, नाममहिमा, रामनाममहिमा, मुमुक्षूंना बोध, करुणा, बालक्रीडा, फुगडी, काला, गौळण अशा शंभराहून अधिक रचना केल्या. भक्ती आणि अद्वैत यांनी युक्त अशा सुंदर रचना. त्यातल्या काही रचना आजही आपल्याला भावतात.</p>
<p class="Shlok">वृंदावनी वेणू कवणाचा माये वाजे।</p>
<p class="Shlok">वेणूनादें गोवर्धनू गाजे।</p>
<p class="Shlok">पुच्छु पसरूनि मयूर विराजे।</p>
<p class="Shlok">मज पाहतां भासती यादवराजे।</p>
<p class="Shlok">तृण चारा चरूं विसरली।</p>
<p class="Shlok">गाई व्याघ्र एके ठायीं जालीं।</p>
<p class="Shlok">पक्षी कुळें निवांत राहिलीं।</p>
<p class="Shlok">वैरभाव समुळ विसरलीं।</p>
<p class="Shlok">यमुना जळ स्थिर स्थिर वाहे।</p>
<p class="Shlok">रविमंडळ चालतां स्तब्ध होय।</p>
<p class="Shlok">शेषकूर्म वराह चकित राहे।</p>
<p class="Shlok">बाळा स्तन देऊं विसरली माय।</p>
<p class="Shlok">ध्वनी मंजुळ मंजुळ उमटती।</p>
<p class="Shlok">वांकी रुणझुण रुणझुण वाजती।</p>
<p class="Shlok">देव विमानीं बैसोनि स्तुती गाती।</p>
<p class="Shlok">भानुदासा फावली प्रेम भक्ती॥</p>
<p class="TXT-Right">(श्री संत भानुदास महाराजांचे अभंग – 83)</p>
<p class="TXT">भानुदासांनी शके 1435 मध्ये देह ठेवला. भानुदासांचा पुत्र चक्रपाणी, चक्रपाणीचा पुत्र सूर्यनारायण. सूर्यनारायणाचा पुत्र एकनाथ. एकनाथांचा जन्म झाला आणि त्यांचे पिता सूर्यनारायण आणि माता रुक्मिणी यांचे परलोकी गमन झाले. नाथांचा जन्म शके 1455 मध्ये मूळ नक्षत्रावर झाला.</p>
<p class="Shlok">मुळीच्या मुळीं एका जन्मला।</p>
<p class="Shlok">माय बापें थोर धाक घेतला।</p>
<p class="Shlok">कैसें मूळ नक्षत्र आलें कपाळा।</p>
<p class="Shlok">स्वयें लागलों दोहींच्या निर्मूळा।</p>
<p class="Shlok">शांती करिता अवघ्यांची शांती।</p>
<p class="Shlok">मुळी लागोनिया लाविली ख्याती।</p>
<p class="Shlok">एका जनार्दनी मुळीच्या गोष्टी।</p>
<p class="Shlok">मायेसगट सगळा बापाचे घोटीं॥</p>
<p class="TXT">पैठणक्षेत्री नाथजन्म झाला. आई वडील निवर्तले. पण नाथांना अनाथपण कधीही जाणवले नाही. त्यांचे आजोबा चक्रपाणी आणि आजी सरस्वती यांनी मोठ्या प्रेमाने त्यांचा सांभाळ केला. ते त्याला प्रेमाने ‘एका’ किंवा ‘एक्या’ अशी साद घालत. बालपणापासूनच एकनाथ शांत बसणाऱ्यातला नव्हे. चालता बोलता झाला. बुद्धीने तल्लख होता तो. नाव एकनाथ, होता एकपाठी. ‘श्री गणेशाय नम:।’ आजोबांनी काढून दिले. एकाने आजोबांची अक्षरे एकदा गिरवली आणि लगेच स्वत:च्या हस्ताक्षरात ‘श्री गणेशाय नम:।’ लिहून काढले. आजोबांना आश्चर्य वाटले. “तू भानुदासांचा पणतू शोभतोस खरा!” आजोबा उद्गारले. त्यावेळी एकाला काही उमगले नाही.</p>
<p class="TXT">आजी-आजोबांच्या मायापंखाखाली एका वाढत होता. चपळ, खेळकर असा एका सवंगड्यांमध्ये अतिशय प्रिय होता. खेळ मोठा रंगून जाई.</p>
<p class="Shlok">आट्या पाट्या, पळति-लंगडी।</p>
<p class="Shlok">खेळूं सारे सवंगडी।</p>
<p class="Shlok">चेंडुफळी अन् सुरपारंबी।</p>
<p class="Shlok">खेळूं सारे सवंगडी।</p>
<p class="Shlok">खेळ करी आम्हा आनंदी।</p>
<p class="Shlok">ईशसुखाची ही तर नांदी।</p>
<p class="Shlok">त्या कान्ह्याला खेळ-आवडी।</p>
<p class="Shlok">आपण त्याचे सवंगडी॥</p>
<p class="TXT">खेळ तर प्रियच, पण आजोबा देवपूजा करत. एका तल्लीन होऊन ती पाहात असे. आजोबा धार्मिक ग्रंथ, पोथ्या-पुराणे वाचत. तो ते वाचन मन लावून ऐकत असे. त्यातल्या अनेक गोष्टी ऐकल्या-ऐकल्या पाठ होत असत. आजीबरोबर संध्याकाळी एका शिवमंदिरात जाई. तिथे त्याला हरदासांची कथा ऐकायला मिळे. प्रवचन, कीर्तन ऐकण्याची त्याला गोडी लागली. सहाव्या वर्षी त्याची मुंज झाली. मुंज झाल्यावर त्याला विद्या शिकवण्यासाठी एक शास्त्री घरी येऊ लागले. एका त्यांना शंका विचारू लागला. एकाच्या बऱ्याच शंकांना त्यांच्याजवळ उत्तरे नसत. “एरवी शौर्याच्या कथा रंगवून सांगणारे लोकांचं रक्त शोषणाऱ्या सावकारापुढं नांगी का टाकतात?” एका विचारी. शास्त्री याला काय उत्तर देणार?</p>
<p class="TXT">वर्षे सरत होती. एका बारा वर्षांचा झाला. राज्य परकीयांचे होते. प्रत्येकाने आपापले जाती-समूह घट्ट पकडले होते. आधी माझा स्वार्थ. माझ्यासाठीच समूहाचा स्वार्थ. ‘चातुर्वर्ण्य’ या शब्दाचा आपल्याला हवा तसा अर्थ लावणारे लोक. माणुसकी हा तर निव्वळ शब्दच राहिला होता. आपण श्रीमंत आहोत. आजीची माया, आजोबांचे छत्र. घरात काही कमी नाही. अंगावर नेटकी वस्त्रे होती. कमरेला चांदीचा करगोटा होता, कंठात सोनसाखळी होती. राहायला मोठे घर होते. घर कसले! मोठा वाडाच तो. पण त्या गावकुसाबाहेरचे अंत्यज! कसे राहातात ते! केवढे दारिद्र्य! मुलांच्या अंगावर धड वस्त्र नसते. यांचे आईबाप राबराब राबतात, तरी त्यांना पुरेसे अन्न, पुरेसे वस्त्र लाभत नाही. वेद-शास्त्र-पुराणे यांना शिकवण्याची गरज आहे. यांना विद्या देऊन मोठे करण्याची गरज आहे. असे ही ज्ञानी, विद्वान माणसे का करत नाहीत? देवाने देताना सर्वांना समान दिले. मग माणूस असमान वाटणी का करतो? ‘सर्वेऽपि सुखिन: सन्तु’ असा उद्घोष आमच्या सनातन धर्माने केला. ज्ञानेश्वर माउलीनेही साऱ्यांसाठी पसायदान मागितले. अठरापगड जातीचे संतमंडळ स्थापन करून भेदाला तिलांजली दिली. नामदेवांनी वारकरी संपदाय रुजवला, दृढ करण्यासाठी त्यांनी संपूर्ण जीवन वेचले. माउलीची ज्ञानेश्वरी, अभंगवाणी लोक विसरले काय? नामदेव आणि संतमंडळातील साऱ्याच संतांनी आपल्या अभंगांमधून सांगितलेले अद्वैत लोक विसरले काय?</p>
<p class="TXT">बारा वर्षाच्या एकाला अनेक प्रश्नांनी ग्रासले. ब्रह्मदेवाने जीवातला उत्तम जीव, प्राण्यातला सर्वोत्तम प्राणी ‘माणूस’ निर्माण केला. अनादिकालापासून चालत आलेला म्हणजेच सनातन धर्म. ‘मानवता’ हे त्याचे मूलतत्त्व. जे मूलतत्त्व सनातन म्हणजेच शाश्वत. देव साऱ्यांचा असेल तर त्याच्या मंदिरात येण्याचा अधिकार सर्वांना हवा. त्याचा प्रसाद भक्षण करण्याचा अधिकारही सर्वांनाच हवा. जो भुकेला आहे, त्याला तो जास्त लाभावा. चांगली कर्मे जीवनभर घडावीत म्हणून वेद-उपनिषदे सवर्णांनी शिकावीत. मग शूद्रातिशूद्र लोकांनी चांगली कर्मे करावीत म्हणून त्यांनाही वेद का शिकवू नयेत? एकदा त्याने एका शास्त्रींना तशी शंका विचारलीही. “ईश्वर एक आहे. आपण सारी त्याची लेकरे आहोत. अगदी पशू, पक्षी, वृक्ष-वनस्पतीही त्याच्याच कृपेने या जगतात वावरत आहेत, असे तुम्ही आपल्या प्रवचनात प्रतिपादन केलेत. यात अंत्यज बसत नाहीत काय? मग त्यांना वेदाध्ययनाची अनुमती का नाही?”</p>
<p class="TXT">“अरे ते ग्रंथ देववाणीत म्हणजे संस्कृतात आहेत. कठीण आहेत ते. ते त्यांना समजणार नाहीत.” शास्त्री उत्तरले.</p>
<p class="TXT">“शास्त्रीजी, आपल्याला तरी जन्मल्यापासून देववाणी येते कुठे? मातृभाषाच येते फक्त. शिकवल्यावरच देववाणी येते. आणि हे वेदांमधले ज्ञान साऱ्यांना समजावे म्हणून प्राकृतात आणले, तर सर्वांनाच त्यांचे ज्ञान होईल,” एका म्हणाला.</p>
<p class="TXT">“संस्कृतातील वेद प्राकृतात! महापाप ते,” शास्त्री उद्गारले.</p>
<p class="TXT">“महापाप कसे म्हणता? माउलींनी नाही का गीता प्राकृतात आणली. मातृभाषेचा सार्थ अभिमान व्यक्त करून भावार्थदीपिका निर्माण केली त्यांनी. भगवंतांच्या मुखामधून प्रकटलेली अमृतवाणी सर्वांना समजावी म्हणूनच त्यांनी हे महत्कार्य केले ना?” एकाने विचारले, “माणूस आणि ज्ञान यांमधली भाषेची भिंत त्यांनीच पाडली ना? चोखा मेळा, गोरा कुंभार, सावता माळी, सेना महाराज, बंका महाराज, नरहरी सोनार या संतश्रेष्ठांनी सांगितलेले विसरून जायचे की दुर्लक्षित करायचे?” “तुझ्याशी वाद घालीत बसायला मला वेळ नाही,” असे म्हणून शास्त्री उठून निघून गेले. वेदांत निव्वळ शाब्दिक. त्यानुसार कर्म शून्य.</p>
<p class="TXT">आज हे शिकलेले, धर्म समजून देण्याचे कार्य आपणच करतो, असे समजणारे लोक मिष्टान्न आणि दक्षिणा यांची आसक्ती बाळगणारे. संतांनी इतके कष्ट केले. वारकरी संप्रदाय रुजवण्यासाठी नामदेवांनी साऱ्या भारतवर्षात भ्रमण केले. पंजाबापर्यंत गेले. तेथे कार्याचा हिमालय उभा केला. ज्या ठिकाणी हे अद्वैतबीज पुन्हा रुजवले गेले. इथे पुनश्च त्याचा अंकुर फुटला. त्या मराठी मातीतले आम्ही आजही त्याचा पाठपुरावा करायला तयार नाही! का? एका आजोबांना प्रश्न विचारून भंडावून सोडे. विद्या शिकवायला येणारे शास्त्री एकाच्या असल्या प्रश्नांमुळे कधीच येईनासे झाले होते. या एकाचे पुढे कसे होणार, या चिंतेने आजी, आजोबा ग्रासून गेले. “भानुदासांचा पणतू हा, त्यांच्या वृत्तीचाच आहे,” आजोबा अनेकवार म्हणत. विद्वान, शास्त्री, पंडित, पुराणिक साऱ्यांनाच भय होते. रूढीनुसार वागावे आणि जीवन जगावे इतकेच त्यांना ठाऊक होते. एकनाथाच्या मनातील विचार त्यांच्याही मनात येत असतील, पण समाजविरोधी जाण्याचे धाडस कोण करणार? आहे त्या परिस्थितीत जगावे. जास्तीत जास्त धन कमवावे, मान मिळवावा इतकीच जीवनापेक्षा.</p>
<p class="TXT">नाथांचे मन मात्र भानुदासांसारखेच! एका अभंगात भानुदास म्हणतात,</p>
<p class="Shlok">वेदांत सिद्धांत ऐकोनियां गोष्टी।</p>
<p class="Shlok">मन जाहलें चावटी देवराया।</p>
<p class="Shlok">परि त्याचा बोध नये कांहीं चित्ता।</p>
<p class="Shlok">फजिती तत्त्वतां मागें पुढें।</p>
<p class="Shlok">संसाराचें  जाळें पडतसे गुंती।</p>
<p class="Shlok">करिता कुंथाकुंथी न निघेची।</p>
<p class="Shlok">भानुदास म्हणे सावळ्या श्रीरामा।</p>
<p class="Shlok">तुझा देई प्रेमा दुजें नको॥</p>
<p class="TXT-Right">(श्रीसंत भानुदास महाराजांचे अभंग – 73)</p>
<p class="TXT">ब्राह्मणाचे पोर असून विद्या शिकत नाही, म्हणून आजी-आजोबा चिंतेत. आजी समजुतीच्या स्वरात सांगे. आजोबा मात्र आता रागावू लागले. अर्थात आईबापाविना पोराचे भविष्य आपले जीवमान असेपर्यंत घडावे, असाच त्या रागावण्यामागील हेतू असे. एक दिवस आजोबा खूप रागावले. एकाने सारे ऐकून घेतले. सकाळची वेळ होती. एका घरातून बाहेर पडला. शिवमंदिरात आला. शिवाचे दर्शन घेऊन कोपऱ्यातील दगडी खांबाला टेकून बसला. थोड्या वेळातच तो तेथेच लवंडला आणि झोपी गेला. झोपेत त्याला स्वप्न पडले. स्वप्नात तेजोमय प्रकाशाने त्याचे डोळे दिपून गेेले. आकाशवाणी झाली. “तुझ्या जीवनाचा खूप उदात्त हेतू आहे. त्यासाठी सद्गुरू आवश्यक आहे. तुला घरदार, पैठण सोडून जावं लागेल. सद्गुरूचा शोध घ्यावा लागेल.” एकनाथ दचकून जागा झाला. साक्षात शिवाने तर मार्गदर्शन केले नसेल! तो शिवशंकराचाच स्वर होता. एकनाथ उठला. शंकराला मनोभावे नमस्कार केला. मागचा पुढचा विचार न करता गुरुभेटीला निघाला. गुरूच्या या ओढीने आपण आजीला, आजोबांना सांगून जावे हेही सुचले नाही. आणि सुचले असते, तरीही त्यांनी त्याला तसे करू दिले नसते. आजी-आजोबा आपल्या लाडक्या एक्याला एकटा सोडतील का!</p>
<p class="TXT">एकाने पैठणची वेस ओलांडली. खडकाच्या एका डोंगरामधून पाण्याची धार वाहात होती. एका दमला होता. त्याने ते पाणी प्राशन केले. जवळच्या एका वृक्षाखाली तो अंमळ विसावला. त्याच्यासमोर एक गृहस्थ येऊन उभा राहिला. धोतर, बाराबंदी, खांद्यावर घोंगडे, डोईवर पटका आणि हातात काठी, असा तो ‘राम कृष्ण हरी’ म्हणत एकाजवळ बसला.</p>
<p class="TXT">“एकनाथबाबा, गुरू हुडकाय निगाला जनू! पण कोन गुरू? तेचा पत्त्या काय? ठावं न्हाई न्हवं!” साठीकडं वय असणाऱ्या त्या गृहस्थाने विचारले.’</p>
<p class="TXT">एका दचकला. याला आपले नाव ठाऊक आहे. आपण कोणत्या हेतूने घर आणि गाव सोडले आहे हेही हा जाणतो आहे. आपल्याला परत आजी-आजोबांकडं नेऊन तर सोडणार नाही! एका पार गोंधळून गेला.</p>
<p class="TXT">“आजोबा आपण मला ओळखता? आपण कोण?” एकाने विचारले.</p>
<p class="TXT">“मी पंढरी,” तो गृहस्थ म्हणाला. एकाच्या मुखावरील भाव ओळखून तो म्हणाला, “एकनाथ बाबा, घाबरू नगा. मी तुमास्नी परत घरला न्हाई नेनार. तुमी गुरू शोधाय निगाला, म्हनलं गुरू कोन तुमचं, त्ये सांगावं! तुमचं गुरू देवगिरीला हैत. देवगड म्हंजी दौलताबाद तर्फेचं आधिकारी हैत ते. लै शूर, कडक पन देवभक्त. प्रपंच आनी परमार्थ दोनीबी एवस्थित चालवनारं. सोता दत्तगुरू तेंच्याजवळ देवगिरीवरच ऱ्हात्यात. किल्लेदार असून भक्तिमार्गात हैत. जनार्दन स्वामी तेंचं नाव. तितंच तुमी जायाचं.” जनार्दन स्वामींचे नाव ऐकल्यावर एकाच्या डोळ्यांमधून आनंदाश्रू गळू लागले. सूर्य मावळत होता. सायंकाळी नभ सुवर्णांकित होत होते. एकाने पंढरीच्या चरणी डोई ठेवली. पंढरीने त्याला वारकरी संप्रदायाच्या पद्धतीनुसार प्रतिनमस्कार केला. एकाच्या डोईवरून प्रेमाने हात फिरवला.</p>
<p class="TXT">“लै मोटं होणार तुमी. जा बिनघोरी. आजा-आजीची काळजी करू नगा. तेस्नी मी काय सांगायचं त्ये सांगतो.”</p>
<p class="TXT">पंढरीचा निरोप घेऊन एका निघाला. काही पावले पुढे जाऊन त्याने मागे वळून पाहिले, तर तेथे कोणीच नव्हते.</p>
<p class="TXT">दुपारी जेवणवेळी एका आला नाही. संध्याकाळ झाली तरी आला नाही. आजी-आजोबा चिंतित झाले. रात्री दोघांनीही अन्नाचा कणही तोंडात घातला नाही. संध्याकाळी आजोबांनी सारे पैठण पालथे घातले. एकाचे सारे सवंगडी, एका जिथे जिथे जातो तिथे तिथे ते जाऊन आले. मंदिरे, पटांगण, गोदातीर सर्वत्र गेले. “आमचा एका कुठं दिसला का हो?” चौकशी केली. आजीचे तर रडून रडून डोळे सुकले. रात्रभर दोघांनाही झोप लागली नाही. डोळ्यांसमोर होता फक्त एका-एकनाथ.</p>
<p class="TXT">सकाळ झाली. नित्यकर्मे उरकून पुन्हा एकाचा शोध घेऊ, असे मनी योजून आजोबा अंगणात आले. एवढ्यात “चक्रपानी महाराज, हैसा का? एकोबांचं आजा?” आजोबांनी आवाजाच्या दिशेने पाहिले. “मी पंढरी,” हात जोडून पंढरी म्हणाला, “एकनाथ बाबांचा घोर हाय जनू. काय बी चिंता करू नगा. बाबा आपल्या गुरूकडं गेलं हैत. तेस्नी सोदूं नगा. पांडुरंगाचीच विच्छा हाय तशी. तेच्याम्होरं कोनाचं न्हाई चालत. नाथबाबा लै मोटं हुनार आनि मंगच तुमाला परत दिसनार.” </p>
<p class="TXT">आजोबा एकटक त्याच्याकडे बघत राहिले. त्यांनी सरस्वतीबाईंना हाक मारली. तेवढ्यात तो पंढरी अंतर्धान पावला. सरस्वतीबाई बाहेर आल्या. “अहो, आपला एका... एका गुरूच्या शोधार्थ गेला आहे. मोठा होऊन तो आपल्याकडे परत येणार आहे. कुठे गेला? गुरू कोण? हे विचारण्याआधीच ते गृहस्थ निघून गेले... छे छे ते... ते गुप्त झाले.” आजोबा परत परत हेच सांगत राहिले. सरस्वतीबाई एकाला सादावत राहिल्या. त्यांच्या डोळ्यांमधून अश्रू वाहात राहिले. </p>


<p class="Page-Break"> </p>
<p class="Heading" id="toc_marker-5">३. - गुरुगृही एकनाथ</p>
<p class="TXT">जनार्दनस्वामींचा जन्म देशपांडे घराण्यात झाला. चाळीसगाव हे त्यांचे मूळ गाव. फाल्गुन वद्य षष्ठी, शके 1426, हा त्यांचा जन्मदिवस. अतिशय तेजस्वी साधक. धैर्यमेरुमणी आणि पराक्रमी. शौर्य आणि अध्यात्मसाधना दोन्हीमधील अत्युच्च अलौकिक स्थानी पोहचलेले जनार्दनस्वामी. तो काळ होता यवनसत्तेचा. देवगड ऊर्फ दौलताबादचे मुख्याधिकारी म्हणून  जनार्दनस्वामींनी पदभार स्वीकारला. अत्यंत न्यायी, प्रामाणिक, करारी स्वभावाचे सत्पुरुष म्हणजे जनार्दनस्वामी. बादशहाचे विश्वासू किल्लेदार म्हणून ख्यातकीर्त होते. हिंदू आणि यवन दोघांनाही ते तितकेच प्रिय होते.</p>
<p class="TXT">जनार्दनस्वामींची तत्कालीन समाजात खरी ओळख होती ती मात्र आध्यात्मिक सत्पुरुष म्हणूनच. पहाटेपासून माध्यान्हकालपर्यंत स्नान, पूजन, संध्या, ज्ञानेश्वरी आणि अमृतानुभवाचे वाचन-निरूपण, नामस्मरण, समाधी असा त्यांचा नित्यक्रम. नंतर ते गडावरील कार्यस्थळी जात. तिथे अत्यंत निष्ठेने, कर्तव्यपूर्ती करत असत. जनार्दनस्वामी म्हणजे साक्षात भक्तिज्ञानवैराग्यपूर्ण असे व्यक्तिमत्त्व होते. जनार्दनस्वामींना स्वयं दत्तात्रेयांनी दर्शन दिले. त्यांना अनुग्रह प्रदान केला. </p>
<p class="Shlok">गुरु प्राप्तिलागीं सर्वथा।</p>
<p class="Shlok">थोर जनार्दनासी चिंता।</p>
<p class="Shlok">विसरला तिन्ही अवस्था।</p>
<p class="Shlok">सद्गुरु  चिंतितां चिंतनीं॥</p>
<p class="Shlok">देव भावाचा भोक्ता।</p>
<p class="Shlok">दृढ जाणोनि अवस्था।</p>
<p class="Shlok">येणे जालें श्रीदत्ता।</p>
<p class="Shlok">तेणें  हातु माथां ठेविला॥</p>
<p class="Shlok">हातु ठेवितांच तात्काळ।</p>
<p class="Shlok">बोधु आकळिला सकळ।</p>
<p class="Shlok">मिथ्या प्रपंचाचें मूळ।</p>
<p class="Shlok">स्वरूप केवळ स्वबोधें॥</p>
<p class="Shlok">कर्म करुनि अकर्ता।</p>
<p class="Shlok">तोचि अकर्तात्मबोधु जाला देता।</p>
<p class="Shlok">देहीं असोनि विदेहता।</p>
<p class="Shlok">तेही तत्त्वतां आकळिली॥</p>
<p class="Shlok">गृहस्थाश्रम न सांडितां।</p>
<p class="Shlok">कर्मरेखा नोलांडितां।</p>
<p class="Shlok">निजव्यापारीं वर्ततां।</p>
<p class="Shlok">बोधु सर्वथा न मळे॥</p>
<p class="Shlok">तो बोधु आकळितां मना।</p>
<p class="Shlok">मन मुकलें मनपणा।</p>
<p class="Shlok">अवस्था नावरेचि जनार्दना।</p>
<p class="Shlok">मूर्च्छापन्न पडियेला॥</p>
<p class="Shlok">त्यासी सावध करूनि तत्त्वता।</p>
<p class="Shlok">म्हणे प्रेमा राहे सत्त्वावस्था।</p>
<p class="Shlok">तोहि गिळोनि सर्वथा।</p>
<p class="Shlok">होयीं वर्तता निजबोधें॥</p>
<p class="Shlok">पूजाविधी करोनियां।</p>
<p class="Shlok">जंव जनार्दनु लागला पायां।</p>
<p class="Shlok">तंव अदृश्य जाला दत्तात्रेया।</p>
<p class="Shlok">योगमायेचेनि योगें॥</p>
<p class="TXT-Right">(एकनाथी भागवत– अध्याय– 9–431 ते 438)</p>
<p class="TXT">एकनाथ तहान-भूक, रात्र-दिवस, ऊन-सावली विसरून मार्गक्रमण करत होता. एकच ध्येय होते, सद्गुरू! दोन दिवस, दोन रात्री अखंड पायपीट. आता पाय बोलू लागले. पायपीट करता करता तिसरी रात्र झाली. त्याच्या कानावर एका मंदिरातला घंटानाद पडला. खडकीचे ते खडकेवर मंदिर होते. आरती सुरू होती. एका आरतीला  टाळ्या वाजवत उभा राहिला. मंत्रपुष्प झालं. प्रसाद वाटप झालं. मंदिराच्या आवारातील डेऱ्यामधील पाणी तो प्याला. तृप्ततेची ढेकर दिली. काळ्याशार खडकावर त्याने तीन दिवसांच्यानंतर प्रथमच पाठ टेकली. तो गाढ निद्रेच्या अधीन झाला. पहाटसमयी घंटानाद झाला आणि त्या पाठोपाठ गुरुजींचे मंत्रगान ऐकू आले. एकाला जाग आली. आता देवगिरी चार-साडेचार कोसांवर होता. त्याने खडकेश्वराला नमस्कार केला आणि तो देवगिरीकडे निघाला. देवगिरी जसा जसा त्याच्या दृष्टिपथात येई, तसतसा त्याच्या मनात एक वेगळाच पवित्र भाव दाटत होता. नगरीच्या महाद्वारामधून तो वेगाने किल्‍ल्याकडे आला. समोर कमान, समोर चिरेबंदी भिंत, वर जायला पायऱ्या, त्याच्या वर परत बंदिस्त भिंत. गोलाकार गिरी, जागोजागी टेहळणी बुरूज, बुरुजाखाली खंदक. किल्‍ल्याची भव्यता बघत एका पायऱ्या चढून कोटाच्या मुख्य दरवाजापाशी आला. भव्य असा दरवाजा. कमरेला तलवार लटकावलेला एक बलदंड पहारेकरी दरवाजाजवळ उभा होता. त्याने एकाला पाहिले.</p>
<p class="TXT">“ए बच्चे, कौन चाहिये? यहाँ क्यों आया है?” आपल्या घोगऱ्या आवाजात त्याने विचारले.</p>
<p class="TXT">“जी... जी मुझे जनार्दनस्वामीजीसे मिलना है!” एका चाचरत म्हणाला.</p>
<p class="TXT">“वो यहाँके शाही अंमलदार है।” पहारेकरी जोरात म्हणाला.</p>
<p class="TXT">“मुझे मालूम है, मुझे उनसे मिलना है।” एका म्हणाला.</p>
<p class="TXT">“लेकिन बच्चे तुम हो कौन?” त्याने विचारले.</p>
<p class="TXT">“मैं... मैं,” एका गोंधळला पण सावरून म्हणाला, “वो... वो मेरे मामाजी हैं। मैं उनका भाँजा हूँ।”</p>
<p class="TXT">“इधरही ठहर, मैं पूछके आता हूँ।” पहारेकरी आत गेला. थोड्या वेळात तो पहारेकरी परत आला. त्याने एकाला दिंडी दरवाजामधून आत जाऊ दिले. एका आत गेला.</p>
<p class="TXT">माध्यान्हकालची वेळ. सूर्य माथ्यावर आलेला. एकासमोर साक्षात सद्गुरू जनार्दन स्वामी. डोईवर पगडी, पांढरंशुभ्र धोतर, स्कंधावर निळं उपरणं, भाळी चंदनतिलक असे अत्यंत तेजस्वी मुद्रेचे जनार्दन स्वामी. एका क्षणभर त्यांच्याकडे बघतच राहिला. पण लगेच तो धावत गेला. त्याने त्यांच्या चरणावर लोळण घेतली. नंतर पायाला घट्ट मिठी मारली. जनार्दनस्वामींनी मिठी सोडवली. “तू माझा भाचा आणि मी तुझा मामा, होय ना?” त्यांनी विचारले.</p>
<p class="TXT">पुन्हा एकाने त्यांचे पाय घट्ट धरले, “चुकलं माझं. मी असत्य बोललो. मला क्षमा करा. पुन्हा मी असत्य बोलणार नाही.”</p>
<p class="TXT">“ठीक आहे,” स्वामी शांतपणे म्हणाले, “पण तुझं नाव काय? कोण तू?” “मी एकनाथ, मला सारीजणं एका म्हणतात. माझा मूळ नक्षत्रावर जन्म झाला. मी जन्मलो आणि माझे आई-बाबा गेले. माझा सांभाळ आजी-आजोबांनी केला,” स्वत:च्या तोंडून एकाने आजी-आजोबांचा उल्लेख केला आणि त्याच्या डोळ्यांमधून अश्रू गळू लागले.</p>
<p class="TXT">“आजी-आजोबांच्या स्मरणानं गहिवरलास. खूप प्रेम करतात ना ते तुझ्यावर?” स्वामींनी विचारले. एकाने मानेनेच होकार दिला. स्वामींनी विचारले, “त्यांना सांगून, त्यांची अनुमती घेऊन आलास?” एकाने मानेने नकार दिला. “बरं, पण तुला इकडं येण्यासाठी कोणी सांगितलं?” स्वामींनी विचारले. </p>
<p class="TXT">“एक वारकरी आजोबा होते. त्यांनी तुमच्याविषयी सांगितलं,” एका म्हणाला, “त्यांनी आपलं नाव पंढरी असं सांगितलं. माझ्या आजी-आजोबांनाही तेच सांगतो, असं म्हणाले ते. आणि एकदम गुप्तच झाले!”</p>
<p class="TXT">“पांडुरंगा, विठ्ठला!” स्वामींनी हात जोडले. “अरे, तो तर साक्षात विठ्ठल. त्यानंच तुला माझ्याकडं पाठवलं.”</p>
<p class="TXT">“पण... पण मला परत घरी पोहचवू नका. मला इथंच आपल्या छत्रछायेखाली राहू द्या. मी सगळी-सगळी कामं करीन. झाडू मारीन, साफसफाई करीन, पाटपाणी, उष्टं शेण करीन, पाणी भरीन, कपडे धुणं, भांडी घासणं करीन. लाकडं फोडीन आणि बरं का मी पूजेची भांडी उत्तम घासतो. गंध उगाळतो, फुलं खुडून आणतो. आजोबा म्हणतात की, माझा एका पूजेची तयारी उत्तम करतो.” एका परत गप्प झाला, अबोल झाला.</p>
<p class="TXT">“तू इकडं आलास, आता आजोबांच्या देवपूजेची कोण रे तयारी करणार?” स्वामींनी विचारले. एका मात्र गप्प झाला. जनार्दन स्वामींनी स्मितहास्य केले, “ठीक आहे, देवानंच धाडलंय तुला. त्याच्या इच्छेची पूर्ती करणं हे आपलं कर्तव्य आहे.”</p>
<p class="TXT">एकाचे मामा जनार्दनस्वामी आणि मामी लक्ष्मीबाई. घर किल्लेदाराचे, अंमलदाराचे. दास-दासी, चाकर मोठ्या संख्येने होते त्या घरात. पण एका मात्र गुरुसेवेत कोठेही कमी पडला नाही. मामा-मामींच्या आधी उठावे. प्रातर्विधी, स्नान उरकावे. सेवकांबरोबरीने कामाला लागावे. काही वेळा सेवक एकाला थांबवण्याचा प्रयत्न करत असत. एका मात्र आपले कर्तव्य केल्याशिवाय राहात नसे. स्वामी उठल्यावर त्यांचे अंथरूण आवरावे. त्यांच्या स्नानाची पूर्वतयारी करावी. बागेतील फुले गोळा करावीत. देवघर झाडून, पुसून स्वच्छ करावे. सहाणेवर चंदन उगाळून गंध ताटलीला लावून ठेवावे. ताम्हन, नैवेद्याची वाटी, निरंजन, समई, संध्येची पळी ही सारी पूजेची उपकरणी लखलखीत करावीत.</p>
<p class="Shlok">सेवेची आवडी। </p>
<p class="Shlok">विराम नाहीं अर्धघडी॥</p>
<p class="Shlok">नित्य करितां गुरुसेवा। </p>
<p class="Shlok">प्रेम घडीभर होत जीवा॥</p>
<p class="Shlok">आळस येवोंचि सरला। </p>
<p class="Shlok">आराणुकेचा ठावो गेला॥</p>
<p class="Shlok">तहान विसरली जीवन। </p>
<p class="Shlok">भूक विसरली मिष्टान्न॥</p>
<p class="Shlok">जांभईसी वाव पुरता। </p>
<p class="Shlok">सवड नाहींच तत्त्वता॥</p>
<p class="Shlok">ऐसें सेवे गुंतलें मन। </p>
<p class="Shlok">एका जनार्दनीं शरण॥</p>
<p class="TXT-Right">(श्री एकनाथ महाराजांची अभंगगाथा – 1819)</p>
<p class="TXT">पूजेनंतर जनार्दनस्वामी ज्ञानेश्वरी, अमृतानुभव, श्रीमद्भागवत अशा आध्यात्मिक ग्रंथांचे प्रकट वाचन करत असत. एका कानात प्राण आणून ते ऐकत असे. कधीकधी स्वामी निरूपण करत असत. एकाला ती फार मोठी पर्वणी वाटत असे. स्वामी कचेरीत जात. नंतर एका मामींना घरकामात मदत करे. ताक घुसळावे, भाजी चिरावी, धान्य निवडावे, पाटपाणी करावे, जेवणानंतर उष्टंशेणही करावे. मामी सारखे, “नको, नको रे बाबा! अरे, इथं मी आहे, हाताखाली सेवक-सेविका आहेत. तू अजून लहान आहेस. का इतका राबतोस!” एका म्हणे, “मामी, मला आळशी बनवू नका. मला काम करण्यात आनंद मिळतो. तो मला मिळवू द्या.”</p>
<p class="TXT">या एकाचे मामींना भारी कौतुक वाटे. सर्वांच्या भोजनानंतर मामी जेवायला बसत. एका त्यांच्याबरोबर जेवायला बसत असे. नंतर त्या विश्रांतीसाठी पाठ टेकत, अंमळ आडव्या होत. एका त्यावेळी त्यांचे पाय चेपत असे. “अरे, हे काय करतोस?” त्या म्हणत. एका म्हणे, “गुरुपत्नी म्हणजे माता. तिची सेवा करतोय. मामी मी स्वार्थी आहे. पुण्यप्राप्तीचा एक क्षणही मी सोडणार नाही.” मग मामी हसून म्हणे, “तुझ्यापुढं साक्षात देवाची वाणीसुद्धा खुंटेल, तिथं माझी काय कथा!” मग एका एकदम म्हणे, “मामी, मी प्रवचनात, कीर्तनात खूप कथा ऐकल्या आहेत.” मग एका कथा सांगत असे. कधी कधी गाणी-अभंग गात असे. बऱ्याच वेळा स्वरचित अभंग असत. त्याच्या मुखातून अशा रचना सहजपणे प्रकट होत असत.</p>
<p class="TXT">“मामी, आज तुम्हांला नागाविषयी सांगतो. गारुडी टोपलीत बंद करून नागोबाला आणतो. माणूस कसा बघा, त्या नागोबाचे दात काढतो. टोपली बंद करतो आणि त्यावर आपलं पोट भरतो.</p>
<p class="Shlok">नागोबा आला, नागोबा आला। </p>
<p class="Shlok">तुमच्या दारी नागोबा आला॥</p>
<p class="Shlok">सोनाबाई, आक्काबाई, चंद्राबाई, लक्ष्मीबाई।</p>
<p class="Shlok">दूधलाह्या घाला, नागोबा आला॥</p>
<p class="Shlok">धनाजी, मानाजी, धोंडेराव, गुंडूराव।</p>
<p class="Shlok">रुकाअडका टाका, नागोबा आला॥</p>
<p class="Shlok">पुण्यपाचाचा आकडा ल्याला।</p>
<p class="Shlok">दर्शन घ्याहो, नागोबा आला॥</p>
<p class="TXT">बरं का मामी, नागाला फणा एकच. पुंगीच्या स्वराचा आणि नागाचा संबंध? नाऽऽही! पुंगी वाजवताना गारुडी पुंगी हलवतो. पुंगीचे टोक हलत असते. नागोबा तसा फणा हलवतो. पाच फण्यांचा नाग. हा तर फक्त माणसानेच कल्पिलेला. काम-क्रोध-लोभ-मोह-मद-मत्सर या सहा फण्या आणि सातवा फणा अहंकार. असा सात फण्यांचा भयंकर नागोबा म्हणजे? माऽऽणूस! आणि बरं का मामी, नागोबा लाह्या खात नाही की दूध पीत नाही. तरी गारुडी या दात काढलेल्या नागाचं प्रदर्शन करत, “नागोबाला दूध, नागोबाला दूध,” म्हणत फिरतात.”</p>
<p class="TXT">असं म्हणून एका उठला. हाताची ओंजळ करून “नागोबाला दूध,” म्हणत प्रत्येकासमोर जाऊ लागला. एकाची गोष्ट ऐकायला चाकरमंडळीही आवडीने येत. एकेकासमोर “नागोबाला दूध,” म्हणत उभा राहू लागला.</p>
<p class="TXT">त्या दिवशी अचानक जनार्दनस्वामी लवकर आले. डोळ्यांनी खुणावून त्यांनी सर्वांना गप्प राहाण्याची खूण केली. एका आपल्या सोंगात मग्न झाला होता. फिरत फिरत तो स्वामींच्या समोर आला, “नागोबाला दूध,” असं म्हणतानाच त्यांच्या चरणांकडे त्याचे लक्ष गेले. तो दचकला, पार घाबरून गेला. हळूहळू मान वर करून त्यांच्या मुखाकडे पाहिले. स्वामींचा चेहरा क्रुद्ध झाला होता. नेत्रांमधून तर क्रोध ओसंडत होता. “कोण आहेस तू?” स्वामी कठोर स्वरात गरजले, “खरं सांग, कोण आहेस तू?” एका थरथरू लागला. तो म्हणाला, “मी... मी एका, एकनाथ. माझा जन्म मूळ नक्षत्रावर झाला. मी जन्मताक्षणी माझे आईबाबा देवाघरी गेले. माझा सांभाळ आजी-आजोबांनी केला.” “ते मी ऐकलंय!” स्वामी परत गरजले, “याहून अधिक काय ते सांग.” “अधिक... अधिक म्हणजे मी आजी-आजोबांना न सांगता गुरूच्या शोधार्थ निघालो. मार्गात पंढरी-आजोबांनी आपलं नाव-गाव सांगितलं. मी इथं आलो. प्रवेश मिळवण्यासाठी खोटं बोललो. पण एकदाच बोललो. नंतर परत नाही खोटं बोललो!” एका म्हणाला. पण स्वामींचे समाधान नाही झाले. “हे तर मला ठाऊक आहे. आणखी काय माहिती आहे तुझी? बोल, सांग मला!” स्वामी म्हणाले. “आणखी... आणखी काय सांगू? हां, एक गोष्ट आठवली. माझे आजोबा सांगतात की त्यांचे वडील म्हणजे माझे पणजोबा खूप मोठे होते. अध्यात्मातले अधिकारी पुरुष होते. भानुदास महाराज त्यांचं नाव!” एका म्हणाला.</p>
<p class="TXT">स्वामींनी एकाला जवळ घेतले. “एका... एकनाथा, अरे तो तर परमपुण्यात्माच. तू पणतू त्या महान संताचा. तुझ्या श्रद्धेत, तुझ्या सेवेत, उपासनेत त्याचे आशीर्वाद आहेत. तुझ्या मुखातून प्रकट होणारं, सृजन; एका, आज मी धन्य झालो,” बोलता बोलता एकदम जनार्दनस्वामींचा स्वर बदलला. “तू मला गुरू मानतोस. एक गुरू म्हणून मी तुला आज्ञा करतो. आजपासून तू ही घरातली कामं करायची नाहीस. तू साधना करायचीस, माझ्याबरोबर कचेरीत यायचंस. तिथं मला माझ्या कर्तव्यकर्मात सहकार्य करायचंस.” एकाने स्वामींच्या चरणांवर नम्रपणे आपले मस्तक ठेवले. जनार्दनस्वामींनी त्याला उठवले. एका हात जोडून म्हणाला, “स्वामी, माझी एक विनंती आहे, ती आपण मान्य करावी. इतर कामं आपल्या आज्ञेनुसार मी करणार नाही. पण... पण आपल्या देवपूजेची तयारी मात्र मीच करणार.” स्वामी गहिवरून गेले. एकाच्या डोक्यावरून वत्सलतेने हात फिरवत म्हणाले, “तुझा हट्टच इतका गोड आहे, तो मीच काय कोणीही मान्य करेल!”</p>


<p class="Page-Break"> </p>
<p class="Heading" id="toc_marker-6">४ - शिष्योत्तम एकनाथ</p>
<p class="TXT">जनार्दन स्वामींनी पैठणला एकनाथांच्या घरी चाकराद्वारे पत्र पाठवून दिले. त्यात त्यांनी लिहिले होते- “आजी-आजोबांचे संस्कार आणि पणजोबांचे आशीर्वाद यामुळे एकनाथाची मानसिक घडण उत्तम आहे. त्याची ग्रहणशक्ती अत्युत्तम असून कोणतेही काम संपन्न करण्यात तो तत्पर आहे. ईश्वर आणि गुरू यांच्यावरची त्याची श्रद्धा तर अलौकिक आहे. आपल्या नातवाच्या हातून फार मोठे कार्य घडणार, यात मला यत्किचित् शंका नाही. आपला नातू आमच्याकडे आला, यात मला आणि माझ्या पत्नीला विलक्षण आनंद आहे. इथे सर्वांना त्याने लळा लावला आहे. आम्हा सर्वांचा तो ‘लाडका एका’ आहे. यथायोग्य काली तो आपणाकडे पैठणास परतेल.” चाकर पत्र देऊन गेला. आजी-आजोबांनी ते पत्र किती वेळा वाचले! त्या पत्रातून जणू काही एकाच त्यांना भेटत होता. </p>
<p class="TXT">इकडे एकनाथ आता कचेरीत जाऊ लागला होता. जणू काही याला या कामाचे प्रशिक्षण मिळाले होते. तेथील त्याचा वावर, काम करण्याची पद्धत साऱ्या गोष्टींमध्ये इतकी सहजता होती की हे काम करण्याचा त्याला मोठा अनुभव आहे, असे बघणाऱ्याला वाटे. सद्गुरूंसमोर नम्र, कामात गंभीर आणि इतर वेळी मिश्किल असा एकनाथ. कचेरी म्हटल्यावर हुकूम, तक्रार, अर्ज, न्याय अशा गोष्टीच तिथे. फावल्या वेळी त्यांची गंमत सुरू होई. देवदत्त प्रतिभा आणि रंजन करत करत बोध करण्याची हातोटी, यामुळे नाथांच्या रचना कचेरीतील गद्य मंडळींनाही भावत असत.</p>
<p class="Shlok">चिरंजीव जिवाजीपंत ठाणेदार।</p>
<p class="Shlok">वास्तव्य देहपूर।</p>
<p class="Shlok">तुम्हांस देहगांवची सनद।</p>
<p class="Shlok">शंभर वर्षांची देऊन पाठविलें।</p>
<p class="Shlok">कलम तपसील। </p>
<p class="Shlok">गांवची आबादी करावी।</p>
<p class="Shlok">कामक्रोध हे रयत त्यांचे ऐकूं नये।</p>
<p class="Shlok"> आशा मनशा यांची संगत धरू नये।</p>
<p class="Shlok">सदा स्वधर्में वागणूक ठेवणें।</p>
<p class="Shlok">शांती क्षमा दया असो देणें।</p>
<p class="Shlok">ज्ञानवैराग्य भजन पूजनीं आदर ठेवणें।</p>
<p class="Shlok">ही कलमें कबूल होऊन तुम्हांस रवाना केलें।</p>
<p class="Shlok">तुम्ही तो तें विसरून सदरींचें कलमांस न अनुसरून।</p>
<p class="Shlok">वाईट वागणुकीचा रस्ता काढला।</p>
<p class="Shlok">तो तुम्हांस परिणामीं बाधक होईल।</p>
<p class="Shlok">सावध राहणें।</p>
<p class="Shlok">एका जनार्दनीं शरण।</p>
<p class="Shlok">हे आशीर्वाद पत्र।</p>
<p class="TXT-Right">(श्री एकनाथ महाराजांची अभंगगाथा – 3849)</p>
<p class="TXT">मानवी जन्मात आपल्याला ही देहगावाची सनद, देहपुराची सत्ता भगवंतांनी दिली आहे. या मानवी जीवनाचे खऱ्या अर्थाने आपल्याला कल्याण साधायचे आहे. काम-क्रोध, आशा-आकांक्षा बाळगू नयेत. स्वधर्माने वागावे. अंतरात दया-क्षमा-शांती यांचा निवास असावा. ज्ञानसाधना करून वैराग्यपूर्ण वर्तनाची अपेक्षा या सर्वश्रेष्ठ जीवनाकडून आहे. या जीवनानंतर मुक्ती प्राप्त करून घ्यायची आहे. मुक्तीच्या ध्येयपूर्तीसाठी भजन, पूजन आणि ईवराची अनन्यभक्ती यासाठी हा देह शंभर वर्षाकरता आपल्याला दिला आहे. आपण या देहाचे मालक नसून विश्वस्त आहात. वास्तविक याच एका अटीवर आपल्याला मानवी जीवन प्राप्त झाले आहे. आपण त्या अटी विसरून गेलात. वाईट, विपरीत वागू लागलात. हे बरे नाही. आताच सावध व्हा. याचे परिणाम चांगले होणार नाहीत.</p>
<p class="TXT">इतके सांगूनही माणूस ऐकेल तर शपथ! स्वयं भगवंतांनी या भूलोकामध्ये अवताररूपात जन्म घेऊन सांगितले. ॠषी, मुनी, संत यांची यासाठी योजना केली. पण माणूस आपली वृत्ती सोडायला तयार नाही.</p>
<p class="Shlok">किल्ले कायापुरी सरकार साहेबांची आज्ञा घेऊन स्वार जाहलों।</p>
<p class="Shlok">तों परगणे मजकुरीं येऊन सरकार काम सुरू करावयास लागलों।</p>
<p class="Shlok">तों परगणे मजकूरचे जमादार दंभाजी शेटे। </p>
<p class="Shlok">कामाजी महाजन। </p>
<p class="Shlok">मनीराम देशमुख।</p>
<p class="Shlok">ममताई देशपांडीण। </p>
<p class="Shlok">क्रोधाजी नाईकवाडी।</p>
<p class="Shlok">ऐसे हरामजादे फार आहेत।</p>
<p class="Shlok">ते सरकार कामाचा कयासा चालू देत नाहींत। </p>
<p class="Shlok">तमाम परगण्याची फितुरी करितात।</p>
<p class="TXT-Right">(श्री एकनाथ महाराजांची अभंगगाथा – 3852)</p>
<p class="TXT">  यावर संत, महात्मे प्रयत्न सोडत नाहीत. ते आपल्या वाणीने, लेखणीने निर्भयपणे सद्विचार पेरतच राहातात. </p>
<p class="TXT para-style-override-3">“अभयपत्र जिवाजी पंतास </p>
<p class="TXT"><span class="char-style-override-4">कळावें की मौजे देहपूरची वागणूक उत्तम स्वधर्मयुक्त चालवूं। </span></p>
<p class="Shlok">ऐशी तुम्ही लिहून कळविली।</p>
<p class="Shlok">तेणें करून धन्यास फार संतोष जाहाला।</p>
<p class="TXT-Right">(श्री एकनाथ महाराजांची अभंगगाथा – 3851)</p>
<p class="TXT">रचना रंजक वाटत असत. कचेरीतील लोक ऐकायला उत्सुक असत. नंतर विचार करता त्यांच्या ध्यानात येई की यात केवळ मनोरंजन नाही. यात वास्तवाबरोबर अनमोल असा बोध आहे. एकनाथांनी अशा पकारे आशीर्वादपत्र, विनंतीपत्र, अभयपत्र, अर्ज, अर्जदस्त, अर्जाचा जाब, जाबचिठी, ताकीद पत्र, कऊलपत्र, कौल, जमाखर्च, जोहार अशा अतिशय सविस्तर रचना केल्या.</p>
<p class="TXT">गुरुवारी कचेरीला सुटी असे. त्या दिवशी जनार्दन स्वामी दिवसाच्या आरंभीचे नित्यकर्म संपन्न करून एकांतात ध्यानधारणा करत असत. त्यादिवशी अन्य कोणतेही काम नाही. ध्यानधारणेत व्यत्यय कोणीही करू नये, अशी त्यांची आज्ञाच असे. अर्थात ज्ञानकक्षाचे द्वार बंद करून बाकीच्या गोष्टी एकनाथ करत असे. अशाच एका गुरुवारी जनार्दन स्वामी आपल्या कक्षात ध्यानमग्न होते. एकनाथ द्वाराबाहेर बसला होता. एक द्वाररक्षक घाबऱ्याघुबऱ्या आला, “महाराजांना सांगा, अचानक शत्रूनं गडावर हल्ला केला आहे.” एकनाथ क्षणभर थबकले. मग त्याला म्हणाले, “ठीक आहे, तुम्ही पुढे व्हा. सैन्यपमुखांना सैन्य सज्ज करायला सांगा. महाराजांना सांगायचं मी बघतो.” एकनाथाने विचार केला. आपले सद्गुरू ध्यानमग्न आहेत. त्यांना जागे करू नये. आपणच काही करावे. </p>
<p class="TXT">एकनाथ शस्त्रागारात आला. अंगावर स्वामींचे चिलखत, डोईवर स्वामींचे शिरस्त्राण  घातले. हातात तलवार घेऊन घोड्यावर स्वार झाला. सैन्यप्रमुखांनी सैन्य तयार ठेवले होते. सैनिक स्वामींच्या आज्ञेची प्रतीक्षा करत होते. स्वामींच्या रूपातील एकनाथाने शत्रूवर तुटून पडण्याची आज्ञा केली. स्वयं एकनाथाने मोठ्या वीरश्रीने तलवार चालवली. आपल्या स्वामींचा पराक्रम पाहून सैनिकांना स्फुरण चढले. तेही मोठ्या त्वेषाने लढले. बघता बघता त्यांनी शत्रुसैन्याला पळवून लावले. संकट टळले होते. सूर्य मावळून अंधार पडला. एकनाथाने पुन्हा शस्त्रागारात जाऊन चिलखत, शिरस्त्राण वगैरे उतरले. नंतर ते सद्गुरूंच्या ध्यानकक्षाबाहेर आले. सद्गुरू काही वेळाने बाहेर आले. एकनाथाने सद्गुरुचरणी मस्तक ठेवले. दोघेही घरी परतले.</p>
<p class="TXT">दुसऱ्या दिवशी नेहमीप्रमाणे जनार्दन स्वामी आणि एकनाथ कचेरीत आले. कामकाजाला आरंभ झाला. थोड्याच वेळात सैन्यप्रमुख आले. त्यांनी स्वामींना मुजरा केला आणि त्यांची स्तुती आरंभली, “स्वामीमहाराज, काल आपण नसतात तर खरोखर कठीण झालं असतं. अचानक शत्रूनं किल्‍ल्यावर हल्ला केला. स्वत: अग्रभागी जाऊन आपण आम्हांला स्फूर्ती दिलीत. आपलं शौर्य बघून सगळ्या सेनेला स्फुरण चढलं आणि सेनाही निकरानं लढली. शत्रुसैन्याची पळताभुई थोडी झाली. तरीही आठ शत्रुसैनिकांना आम्ही पकडण्यात यशस्वी झालो आहे. त्यांच्याकडून माहिती काढून घेण्याचा प्रयत्न सुरू आहे. जरूर तितकी माहिती मिळाल्यावर त्यांचं काय करायचं, याविषयी हुकूम व्हावा.”</p>
<p class="TXT">जनार्दन स्वामी ऐकून थक्क झाले. काल गुरुवार. आपण ईशचिंतनात निमग्न होतो. ‘शत्रूचा हल्ला-आपण सेनेच्या अग्रभागी-शौर्य,’ हे सारे काय आहे? काही क्षण ते काही बोललेच नाहीत. नंतर त्यांनी एकनाथाकडे कटाक्ष टाकला. नाथा काही लिहिण्यात मग्न झाला होता. मान वर करून पाहायला तयार नव्हता. जनार्दनस्वामी सैन्यप्रमुखाला म्हणाले, “त्या सर्व बंदिवानांची सखोल चौकशी करा. बादशहा महाराजांशी सल्ला मसलत करून त्या बंदिवानांचा काय निकाल लावायचा ते ठरवू.” सैन्यप्रमुख निघून गेले. आता त्या ठिकाणी एकनाथ आणि जनार्दनस्वामी असे दोघेच उरले होते. स्वामी आपल्या जागेवरून उठले. एकनाथाजवळ गेले. एकनाथाने स्वामींच्या चरणांवर मस्तक ठेवले. “आपण... आपण ध्यानमग्न होतात. संकट तर आलंच होतं. आपलं स्मरण केलं आणि... आणि... सगळं आपल्याच कृपेनं यशस्वी झालं.” जनार्दनस्वामींनी एकनाथाला दृढ आलिंगन दिलं. “नाथा, नाथा, गुरू म्हणून मला तुझा अभिमान आहे. परमश्रद्धेशिवाय हे घडत नाही. गुरूंच्या साधनेत व्यत्यय न आणता गुरूंचं कार्य पूर्ण केलंस तू. आज मी धन्य झालो!”</p>
<p class="TXT">गुरूंच्या ठिकाणी स्वत: राहून एकनाथाने युद्ध जिंकले. खरे बघू गेले तर नाथाने गुरू आणि गुरुपत्नी दोघांचे मन जिंकले होते. नाथा काया-वाचा-मने गुरूंचा होता. स्वत:चा उरलाच नव्हता. प्रत्येक काम अतिशय निष्ठेने, प्रामाणिकपणाने करावे. त्यात किंचितही उणेपणा ठेवू नये. एका सायंकाळी दिवसभराचा हिशोब पूर्ण करत असताना त्याला एक पै ची तूट आढळली. त्याने परतपरत हिशोब केला. जनार्दनस्वामी घरी परत निघाले. त्यांनी नाथाला साद घातली. नाथ अतिशय नम्रपणे म्हणाला, “एका पैची तूट दिसते आहे. तिचा निकाल लावून येतो.” स्वामींना ठाऊक होते, हाती घेतलेले काम पूर्ण केल्याशिवाय नाथा यायचा नाही. ते हसून म्हणाले, “ठीक आहे, पण लवकर ये.” नाथाचे शोधनकार्य कसून सुरू होते. चूक काही मिळेना. त्याने आधीचे मेळ तपासून पाहिले. त्यातील एका हिशोबात एका पैचा हिशोब लिहायचा राहून गेला होता. आता खाडाखोड होणार. नाथाला ती पूर्णपणे अमान्य. त्याने स्वच्छ अक्षरात सर्व हिशोब नवीन कागदांवर लिहून काढले. जुने कागद फाडून कचऱ्यात टाकले. उतरत्या मेजाच्या खणात हिशोबाचे कागद व्यवस्थित ठेवले. हे सारे होईपर्यंत रात्र संपून गेली होती. दुसऱ्या दिवसाची पहाट झाली होती. पक्ष्यांचा किलबिलाट सुरू होता.</p>
<p class="TXT">नाथा भानावर आला. तो त्वरेने घरी आला. जनार्दनस्वामी अंगणातच होते. नाथाला बघून ते म्हणाले, “आत्ताच माझ्या मनात कचेरीत येऊन तू तिथंच झोपलास की काय, ते पाहावं असं आलं होतं.”</p>
<p class="TXT">“नाही स्वामी, हिशोबात पैची चूक होती. लवकर सापडेनाच. मग मी इतर मेळ तपासले. खूप वेळानं ती चूक मिळाली. खाडाखोड होऊ नये म्हणून हिशोब नव्यानं लिहून काढले. त्यातच रात्र उलटून गेली.” नाथा म्हणाला. “तुझं हिशोबाचं ठीक आहे रे. पण तुझी मामी रात्रभर वाट बघत होती. ती जेवलेली नाही बहुधा,” स्वामी म्हणाले.</p>
<p class="TXT">नाथा धावत मामींकडे गेला. त्याने मामींचे पाय धरले. “मी रात्री वेळेत घरी आलो नाही. हिशोबातच गुरफटून पडलो. क्षमा करा मला. पण तुम्ही जेवून घ्यायचेत. तुम्ही का जेवला नाहीत?” मामींनी नाथाला जवळ घेतले. त्या म्हणाल्या, “पोर जेवल्याशिवाय आई जेवेल का?” नाथाला हुंदका फुटला, “मला... मला आई कशी असते तेच ठाऊक नाही. माझी आजी माझ्यावर खूप प्रेम करायची. तिनं मला कधी काही कमी पडू दिलं नाही. आईचं प्रेम असंच असतं काहो? मला.. मला आई नाही ना!” नाथाच्या या उद्गारावर मामींच्या डोळ्यांत पाणी उभे राहिले. त्या उद्गारल्या, “मग मी कोण आहे रे तुझी? मी तुझी आईच आहे.” त्यांनी नाथाला प्रेमाने थोपटले. भावनावेग आवरून त्या म्हणाल्या, “जा, पटपट आवर. स्नान करून घे लवकर. मी खायला करते. रात्रीचा उपाशी आहेस ना तू!” </p>
<p class="TXT">लक्ष्मीबाईंच्या या उद्गारांनी नाथाचे मन भरून आले. त्याने लक्ष्मीबाईंकडे पाहिले. त्याच्या डोळ्यांतून आनंदाश्रू वाहात होते. आपल्या पदराने नाथाच्या डोळ्यांतील अश्रू पुसत त्या म्हणाल्या, “अरे तुझ्याशिवाय एक क्षणसुद्धा मला चैन पडत नाही. किती जीव लावलास रे!”</p>
<p class="TXT">जनार्दनस्वामी दरवाजात उभे होते. त्यांचेही मन भरून आले. ते मनात म्हणत होते, “खरंच हा नाथा प्रेमळ आहे. कष्टाळू आहे, निष्ठेनं कार्य संपन्न करतो. कुठंही मीपणा नाही, अहंकार नाही. या लहान वयात किती एकाग्रचित्त आहे! माझा शिष्योत्तम आहे!”</p>


<p class="Page-Break"> </p>
<p class="Heading" id="toc_marker-7">५ - सद्गुरुकृपेने ईशदर्शन</p>
<p class="TXT">बुधवार होता तो. रात्रीची जेवणे उरकली होती. नाथा सद्गुरूंचे पाय चेपत होता. पाय चेपता चेपता नाथा एखादा प्रश्न विचारत असे. सद्गुरूंच्या अमृतवाणीतून श्रवण, मार्गदर्शन असा हेतू असे. त्या दिवशी नाथाने विचारले, “गुरुदेव, अन्य प्राणी-पक्षी यांच्यात ईश्वर चैतन्यरूपात आहे. मानवामध्येही तो तसाच चैतन्यरूपात आहे. मग मानवजन्माचा नेमका हेतू काय?” जनार्दन स्वामी मंदस्मित करत म्हणाले, “एकनाथा, तू हे जाणतोस. तुझ्या मुखातून निघणाऱ्या उत्स्फूर्त काव्यरचनांमधून तू सांगतोस. पण आज तुला माझ्या तोंडून ऐकायचे आहे, ऐक तर मग. अनेक योनींमधून भ्रमण करत जीवाचा मानवयोनीत जन्म होतो. अन्य कीटक, पशू, पक्षी अशा जन्मांमध्ये निसर्गनियमानुसार जीवाचे वर्तन होते. त्या नियमांपलीकडे तो जीव जाऊ शकत नाही. मानवी जीवनात मात्र प्रथमच त्याला निसर्ग स्वतंत्रपणे पाहाता येतो. मानव हा निसर्गाचाच अंश आहे. पण तो निसर्गाकडे वेगळेपणाने बघतो, निसर्गातील ध्वनी ऐकतो, फळांचे रस चाखतो, फुलांचा गंध घेतो. हे सारं अनुभवणारा मी कोणी आहे याचे प्राथमिक ज्ञान त्याला होते. या मी कडून आत्मा आणि आत्म्याकडून परमात्मा असा साधनेच्या मार्गाने मोक्षापर्यंतचा प्रवास म्हणजे मानवीजन्म. हा मानवी जन्माचा खरा हेतू आहे. या हेतूच्या पूर्ततेसाठी त्याला स्वतंत्र प्रज्ञाचक्षू, ज्ञानचक्षू ईश्वराने प्रदान केले आहेत. या साधनेच्या प्रवासात अनेक मोहाची स्थळे आहेत, षड्रिपूंचे अडसर आहेत, प्रपंच आणि गणगोत यांच्या मायेचा वेढा आहे. मोहाची स्थळे टाळावीत. षड्रिपूंचे अडसर धैर्याने दूर करावेत. प्रपंच निरपेक्ष वृत्तीने कर्तव्यदक्षतेने करावा आणि गणगोतावर प्रेम करताना त्यांच्यातच गुंतणार नाही याची दक्षता घ्यावी. या सर्वात अंतरातील ईश्वराचे स्थान महत्त्वाचे. ते कदापि ढळू देऊ नये. नाथा, तू ज्ञानेश्वर, नामदेव परंपरेतला. संत चोखामेळा, संत गोराकुंभार, संत जनाबाई यांची समृद्ध परंपरा तुला लाभली आहे. तुझे पणजोबा भानुदास महाराज. त्यांच्याकडूनही तीच विचारधारा तुझ्याकडे आली आहे. नाथा, उद्या गुरुवार आहे. उद्या आपण वरच्या डोंगरावर जायचं आहे. यावेळी तूसुद्धा माझ्याबरोबर यायचं आहेस.”</p>
<p class="TXT">देवगिरीच्या उत्तर दिशेला जनार्दन स्वामींच्या गुरुवारच्या साधनेचे स्थान होते. त्याला सर्वजण ‘वरचा डोंगर’ म्हणत असत. मोठे निसर्गरम्य स्थळ होते ते. वृक्षवेलींनी भरलेला हिरवागार निसर्ग नेत्रांना परमानंद देत असे. विविधरंगी फुले, विविध फळे यांनी आकर्षित होऊन अनेक प्रकारचे पक्षी तेथे येत असत. त्या ठिकाणी एक नयनरम्य सरोवर होते. त्यात गोलाकार कमलपुष्पे होती. स्वामींचे साधनास्थळ असल्याने अन्य लोक तेथे जाण्याचे धाडस करत नसत. स्वामी गुरुवारची साधना कधी गडावरच्या एकांतकक्षात तर कधी या रम्य स्थळी संपन्न करत असत.</p>
<p class="TXT">प्रात:कालचे आह्निक आटोपून जनार्दनस्वामी नाथाला घेऊन या रम्य अशा वरच्या डोंगरावर आले. तो निसर्गरम्य परिसर पाहून नाथाचे मन प्रसन्न झाले. स्वामी एका भव्य शिळेवर स्थानापन्न झाले. एकनाथही त्यांच्याजवळ बसले. ध्यानस्थ होण्यासाठी नेत्र मिटण्याआधी स्वामी नाथाला म्हणाले, “नाथा, आज तुला दत्तदर्शन होणार आहे. ते त्रैमूर्ती अवतार कोणत्याही रूपात येतील. तू गोंधळून जाऊ नकोस.” नाथा मानेनेच होय म्हणाला. थोडा वेळ ध्यानधारणा झाल्यानंतर एका फकिराच्या सादेने नाथ भानावर आला. एक मलंग म्हणजेच फकीर तेथे आला होता. त्याच्या हाती भिक्षेचा कटोरा होता. त्याच्या समवेत तीन कुत्र्या होत्या. डोईला मळकट फडके गुंडाळलेले, चिंध्यांनी वेढलेली कफनी, दाढीमिशा वाढलेला असा अनवाणी पायांनी आलेला मलंग. त्याच्या डाव्या खांद्यावर मळकट झोळी.</p>
<p class="TXT">जनार्दनस्वामी शिळेवरून खाली उतरले. त्यांनी त्या मलंगाच्या चरणी मस्तक ठेवले. मलंगाने स्वामींना उठवून त्यांना आलिंगन दिले. स्वामींनी मलंगाच्या हातातील कटोरा घेतला. त्याच्या पायाभोवती घुटमळणाऱ्या कुत्र्यांचे दूध काढले. कटोरा भरला. मलंगाने आपल्या मळकट झोळीमधून शिळ्या भाकरीचे तुकडे काढले. ते कुसकरून दुधात कालवले. दोघेही पक्वान्नाचे भोजन करीत असल्याप्रमाणे मोठ्या रुचीने खाऊ लागले. ‘हेच दत्तात्रेय असणार,’ नाथाने मनी जाणले. दोघांचे भोजन झाले. स्वामींनी नाथाला तो कटोरा सरोवरातील जलाने धुऊन आणण्यास सांगितले. नाथ सरोवराजवळ आला. कटोऱ्यात पाणी घेतले, कटोरा विसळला. विसळून ते पाणी त्याने तीर्थ म्हणून प्राशन केले. कटोरा स्वच्छ करून नाथ मलंगाजवळ आला. त्याने मलंगाच्या चरणावर मस्तक ठेवले. मलंगाने त्याला उठवले. मलंग आता मलंग राहिला नव्हता. त्रैमूर्ती अवतार असे श्रीदत्तात्रेय त्याच्या समोर उभे होते. किती पाहू, किती साठवू, असे नाथाला झाले. त्याने श्रीदत्तचरणी लोळण घेतली. दत्तात्रेयांनी नाथाला उठवून दृढालिंगन दिले. सोबतची कुत्री मूळ रूपात प्रकट झाली. ती कामधेनू होती. नाथाने तिलाही वंदन केले. स्वयं श्रीदत्तात्रेय जनार्दन स्वामींना म्हणाले, “आपला हा शिष्य महाभागवत आहे. याच्या हातून भागवत धर्मप्रसाराचे महत्कार्य होणार आहे. हा विपुल ग्रंथसंपदा निर्माण करेल. येणाऱ्या पिढ्यांना ते ग्रंथ मार्गदर्शक ठरतील.” जनार्दनस्वामी आणि नाथांना आशीर्वाद देऊन ते कामधेनूसह अंतर्धान पावले.</p>
<p class="Shlok">माझिया मनींचा फिटलासे बिहो। </p>
<p class="Shlok">पाहूनियां देवो दत्तराव</p>
<p class="Shlok">फिटला संकल्प तुटली वासना। </p>
<p class="Shlok">आन नाहीं कल्पना दुजी कांहीं</p>
<p class="Shlok">एका जनार्दनीं दत्त वेगळा जाण। </p>
<p class="Shlok">नोहे माझा प्राण क्षणभरी</p>
<p class="Shlok">त्रिगुणात्मक त्रिमूर्ति वेगळा। </p>
<p class="Shlok">पाहे तो सांवळा दत्तरावो</p>
<p class="Shlok">मन माझे वेधलें दत्ताचे चरणीं। </p>
<p class="Shlok">नाहीं आन मनीं दुजा छंद</p>
<p class="Shlok">परात्पर पहावा हृदयीं तैसा ध्यावा। </p>
<p class="Shlok">एका जनार्दनीं सांठवावा दत्त मनीं</p>
<p class="Shlok">माझी दत्त माउली। </p>
<p class="Shlok">प्रेमपान्हा पान्हावली</p>
<p class="Shlok">कुर्वाळुनी लावी स्तनीं। </p>
<p class="Shlok">नोहे निष्ठुर क्रोध नाहीं मनीं</p>
<p class="Shlok">भक्तांसी न विसंबे। </p>
<p class="Shlok">सदा वाट पाहे बिंबे</p>
<p class="Shlok">एका  जनार्दनीं निश्चित। </p>
<p class="Shlok">दत्तनामें पावन पतित</p>
<p class="TXT-Right">(श्री एकनाथ महाराजांची अभंगगाथा 1028–29–30)</p>
<p class="TXT">नाथांची श्रद्धा आणि योग्यता यांच्याविषयी जनार्दन स्वामींच्या मनात दिवसें-दिवस विश्वास दृढतर होत होता. नाथांना श्रीदत्तात्रेयांचा आशीर्वाद लाभला. आता नाथांना अनुष्ठानास बसवावे अशी सद्गुरूमनी इच्छा निर्माण झाली. देवगिरीच्या वायव्येस शूलभंजन पर्वत आहे.  तेथील एका भव्य वृक्षाखाली सद्गुरूंनी नाथांना अनुष्ठानासाठी जागा नेमून दिली.</p>
<p class="Shlok">समं कायशिरोग्रीवं धारयन्नचलं स्थिर:।</p>
<p class="Shlok">सम्प्रेक्ष्य नासिकाग्रं स्वं दिशश्चानवलोकयन्॥</p>
<p class="Shlok">प्रशान्तात्मा विगतभीर्ब्रह्मचारिव्रते स्थित:।</p>
<p class="Shlok">मन: संयम्य मच्चित्तो युक्त आसीत तत्पर:॥</p>
<p class="TXT-Right">(श्रीमद्भगवद्गीता – 6–13,14)</p>
<p class="TXT">(शरीर, मस्तक आणि मान सरळ रेषेत अचल ठेवून स्थिर व्हावे. दृष्टी नासाग्री ठेवावी आणि अन्य दिशांकडे बघू नये. ब्रह्मचर्य व्रतात राहावे. योगी तापसाने निर्भय आणि शान्त अन्त:करण ठेवून मन संयमित करून चित्त पूर्ण ईश्वराकडे लावावे.)</p>
<p class="TXT">श्रीमद्भगवद्गीतेतील भगवंतांच्या मुखातून निघालेल्या वचनानुसार त्यांनी आपली साधना सुरू केली. नाथांनी नेत्र मिटून साधना सुरू करावी.</p>
<p class="Shlok">गुरुर्ब्रह्मा गुरुर्विष्णु:, गुरुर्देवो महेश्वर:।</p>
<p class="Shlok">गुरु: साक्षात् परब्रह्म, तस्मै श्रीगुरवे नम:॥</p>
<p class="Shlok">त्वम् एकं शरण्यं, त्वम् एकंवरण्यं,</p>
<p class="Shlok">त्वम् एकं जगत्पालकं स्वपकाशम्।</p>
<p class="Shlok">त्वम् एकं जगत्कर्तृ-पातृ-प्रहर्तृ,</p>
<p class="Shlok">त्वम् एकं परं निश्चलं निर्विकल्पम्॥</p>
<p class="Shlok">ॐ नमो भगवते वासुदेवाय।</p>
<p class="Shlok">ॐ नमो भगवते वासुदेवाय।</p>
<p class="TXT">ही एकाग्रचित्त तप:साधना सुरू असताना एक भला मोठा काळसर्प तेथे आला. नाथांचे नेत्र मिटलेले. अवस्था समाधीची. त्या सर्पाने नाथांना विळखा घातला. नाथांच्या  स्पर्शाने त्याची क्रूरबुद्धी मावळली. त्याने त्यांना दंश केला नाही. उलटपक्षी तोच नाथांच्या मस्तकावर फणा धरू लागला. असे नित्य घडू लागले. हे झाले एका भयंकर काळसर्पाचे. नाथांना याची वार्ताही नव्हती. एक गुराखी या डोंगरावर आपली गाईगुरे चरायला आणत असे. नाथांचे वय, त्यांच्या चेहेऱ्यावरील तेज, त्यांचे तपाचरण याचे त्याला भारी कौतुक वाटत असे. तो गुराखी गाईचे दूध एका गडूत घेऊन आला. नाथचरणावर डोई ठेवून त्याने नाथांना दूध घेण्याची विनंती केली. त्याच्या मुखावरील निखळ भाव बघून नाथांनी ते दूध घेतले. याप्रमाणे तो काळसर्प आणि तो गुराखी नाथांकडे येऊ लागले. काळसर्पाचे नाथांना भान नव्हते. ते समाधी अवस्थेत असताना तो येई. नाथ भानावर असताना गुराखी येई. गुराख्यानेही तो काळसर्प पाहिला नव्हता. एक दिवस तो गुराखी दुधाचे भांडे घेऊन आला. त्यावेळी नाथ समाधी अवस्थेत होते. त्यांना काळसर्पाने वेढले होते. गुराखी भयंकर घाबरला. त्याने जोरात किंकाळी फोडली. त्या किंकाळीने नाथ भानावर आले. त्या काळसर्पाला पाहून ते उद्गारले.</p>
<p class="Shlok">आम्हा डंखों आला काळ। </p>
<p class="Shlok">तंव तो जाहला कृपाळ</p>
<p class="Shlok">भली वोळखी जाली आतां। </p>
<p class="Shlok">चित्त मीनलेंसे चित्ता</p>
<p class="Shlok">देहीं फिटला देह भावो। </p>
<p class="Shlok">तेथें काळचि झाला वावो</p>
<p class="Shlok">एका जनार्दनाचे पायीं। </p>
<p class="Shlok">जिण्या मरणा सोरस नाही</p>
<p class="TXT">डोईवर रत्नजडित मुकुट, त्यातून मोरपीस डोकावते आहे. हातात बासरी, कंठात तुळशीच्या माळा, कंबरेला पितांबर, कानी कुंडले असे साक्षात विठ्ठल, पांडुरंग, युगंधर श्रीकृष्ण नाथांसमोर प्रकट झाले. नाथांनी पांडुरंगचरणी मस्तक ठेवले. तो गुराखीही भाग्यवंत. त्यानेही भगवंत चरणी मस्तक ठेवले. नाथांना दर्शन देऊन भगवंत अंतर्धान पावले. “भगवंतांनी दर्शन दिल्याशिवाय साधना थांबवायची नाही, शूलभंजनावरून परतायचे नाही.” अशी सद्गुरू स्वामींची आज्ञा होती. दर्शन झाले. भयंकर काळसर्पाच्या रूपात येऊन भगवंतांनी नाथांच्या एकाग्रतेची आणि निर्भयतेची परीक्षा घेतली. नाथ दोन्ही परीक्षांमध्ये उत्तीर्ण झाले. शूलभंजन पर्वतावरून नाथ गुरुगृही परत आले. आल्या आल्या त्यांनी सद्गुरू स्वामींच्या चरणावर लोळण घेतली. सद्गुरूंनी नाथांना उठवले. त्यांनी नाथांचे अवघ्राण केले. नाथांनी लक्ष्मी देवींनाही चरणी डोई ठेवून नमस्कार केला. त्यांनी त्यांना प्रेमाने जवळ घेतले. त्या म्हणाल्या, “नाथा, तू नव्हतास तर करमत नव्हतं बघ. आता तरी मला खूप वर्षांनी तुझी भेट होतीय असं वाटतंय.” नंतर नाथांनी ईश्वर भेटीचा वृत्तांत सद्गुरूंना सविस्तर कथन केला. शेवटी गहिवरून ते म्हणाले, “गुरुदेव, निव्वळ आपली कृपा. मला श्रीदत्त दर्शन आणि भक्तवत्सल पांडुरंग दर्शन झालं.”</p>
<p class="Shlok">ॐकार स्वरूपा सद्गुरु समर्था। </p>
<p class="Shlok">अनाथाच्या नाथा तुज नमो॥</p>
<p class="Shlok">नमो मायबापा गुरु कृपाघना। </p>
<p class="Shlok">तोडी या बंधना माया मोहा॥</p>
<p class="Shlok">मोहोजाळ माझें कोण नीरशील। </p>
<p class="Shlok">तुजवीण दयाळा सद्गुरुराया॥</p>
<p class="Shlok">सद्गुरुराया माझा आनंदसागर। </p>
<p class="Shlok">त्रैलोक्या आधार गुरुराव॥</p>
<p class="Shlok">गुरुराव स्वामी असे स्वयंप्रकाश। </p>
<p class="Shlok">ज्यापुढें उदास चंद्ररवी॥</p>
<p class="Shlok">रवि शशि अग्नी नेणती ज्या रूपा। </p>
<p class="Shlok">स्वप्रकाशरूपा नेणें वेद॥</p>
<p class="Shlok">एका जनार्दनीं गुरु परब्रह्म। </p>
<p class="Shlok">तयाचें पैं नाम सदा मुखीं॥</p>
<p class="TXT-Right">(श्री एकनाथ महाराजांची अभंगगाथा – 1792)</p>


<p class="Page-Break"> </p>
<p class="Heading" id="toc_marker-8">६ - तीर्थयात्रा</p>
<p class="Shlok">गुरु परमात्मा परेशु। </p>
<p class="Shlok">ऐसा ज्याचा दृढ विश्वासु</p>
<p class="Shlok">देव तयाचा अंकिला। </p>
<p class="Shlok">स्वयें संचला त्याचे घरा</p>
<p class="Shlok">एका जनार्दनीं गुरुदेव। </p>
<p class="Shlok">येथें नाहीं बा संशय</p>
<p class="TXT-Right">(श्री एकनाथ महाराजांची अभंगगाथा – 1808)</p>
<p class="TXT">सद्गुरूंच्या परमकृपेने नाथांना प्रथम श्रीदत्तात्रेय आणि नंतर जगत्पालक श्रीविष्णू यांचे दर्शन झाले. सद्गुरूंची कृपा होतीच, त्याबरोबरीने नाथांची ईश्वर आणि सद्गुरूंवर दृढ श्रद्धा होती. नाथांची प्रगती जनार्दनस्वामी अवलोकत होते. आता या शिष्याला जनमानस जाणून घ्यावे लागेल. तीर्थयात्रा करून समाजनिरीक्षण करावे लागेल. मग तो जाईल आपल्या घरी आजी-आजोबांकडे. स्वामी विरक्त खरे, पण नाथाने मात्र जीव लावला खरा. पोरवयात आलेला नाथा तीर्थयात्रेला जाणार आणि तिथून थेट पैठणला. लक्ष्मीबाई अस्वस्थ झाल्या. ‘आरंभीच्या काळात या पोरानं झाडलोट केली, उष्टं शेण केलं, काय केलं नाही!’ लक्ष्मीबाईंना नुसत्या कल्पनेनेच भरून आले. स्वत: जनार्दनस्वामी नाथांबरोबर नाशिक त्र्यंबकेश्वरापर्यंत जाणार होते.</p>
<p class="TXT">तीर्थयात्रेला निघण्याचा दिवस उजाडला. नाथांनी घरातील इतर मंडळींचा निरोप घेतला. नोकरचाकर मंडळीही गहिवरून गेली होती. या पोराने आपल्याला नकला करून, गम्मत जम्मत करून हसवले. वरकरणी करमणूक करणाऱ्या काव्यरचना करत असे हा! पण त्याच ओळी पुन्हा पुन्हा आठवल्या की वेगवेगळ्या अर्थांची जाणीव होत असे. इतक्या लहान वयात किती हे ज्ञान! नोकर, चाकर, दास, दासी कोणालाही परके किंवा कमी मानत नसे. याला हे सारे कोणी शिकवले असेल! आता हा जाणार. बहुधा परत यायचा नाही. डोळे भरभरून सारेजण नाथाला बघून घेत होते. त्यांच्या डोळ्यांत अश्रू उभे राहात होते.</p>
<p class="TXT">नाथा लक्ष्मीबाईंसमोर आला. “मामी!” इतकेच शब्द तो उच्चारू शकला. मामींच्या चरणावर त्याने मस्तक ठेवले. दृश्य कसे होते? नाथाच्या डोळ्यांमधील आसवे लक्ष्मीबाई आपल्या पदराने पुसत होत्या. नाथा आपल्या हातांनी मामींच्या गालांवरून ओघळणारे अश्रू पुसत होता. या वत्सल भावनेचे वर्णन करायला शब्दसामर्थ्य निव्वळ अपुरे! नाथाच्या हातात त्यांनी एक डबा दिला. त्यात लाडू होते. फिरकीचा तांब्या पाणी भरून दिला. त्याला प्रेमाने जवळ घेऊन कुरवाळले. त्याच्या खांद्यावर मऊ, उबदार शाल पांघरली. “ऊन, वारा, पाऊस.... सांभाळ रे बाळा स्वत:ला! मला मात्र तुझी आठवण... तुझी आठवण!” पुढे त्या बोलू शकल्या नाहीत.</p>
<p class="TXT">गुरुशिष्य बैलगाडीमधून निघाले. देवगिरीच्या पंतांची गाडी. गावागावात स्वागत होई. चंद्रगिरीच्या पायथ्याशी असलेल्या चांदवड गावी आली. हे गाव गोदातीरी होते. तेथे चंद्रभट नावाच्या एका ब्राह्मणाचा आश्रम होता. चंद्रभट महान तपस्वी होते. दोघे गुरुशिष्य त्या दिवशी त्या आश्रमात राहिले. दुपारचे भोजन झाले. चंद्रभट रोज संध्याकाळी प्रवचन करीत असत. त्या दिवशी त्यांनी निरूपणासाठी चतु:श्लोकी भागवत घेतले होते. सुंदर निरूपण झाले. जनार्दनस्वामी आणि नाथांना ते ऐकून आनंद झाला. स्वामी नाथांना म्हणाले, “नाथा, यावर तू मायबोली मराठीमध्ये ओवीबद्ध चतु:श्लोकी भागवत सांगावेस अशी माझी इच्छा आहे.” नाथांनी होकारार्थी मान हलवली.</p>
<p class="TXT">चांदवड सोडून ते निघाले. श्रीरामांचे वनवासकालामधील अखेरचे स्थळ पंचवटी. गुरुशिष्यांनी श्रीरामचंद्रांचे दर्शन घेतले. नंतर ते दोघेही सीतागुंफा, तपोवन, कपालेश्वर, सुंदरनारायण अशा तीर्थस्थळी गेले. सायंकाळच्या सुमारास ते त्र्यंबकेश्वरी आले. देवगिरीच्या पंतांचे आगमन. त्या क्षेत्राचे उपाध्याय धावत आले. त्यांनी दोघांचे स्वागत केले. रात्री उपाध्यायांचे घरी दोघे राहिले. सकाळी कुशावर्तावर स्नान करून दोघे त्र्यंबकेश्वराच्या हेमाडपंती मंदिरात आले. गौतम ऋषींनी कुशाचा बांध घालून गोदावरीला अडवले म्हणून त्या कुंडाला कुशावर्त म्हणतात. देव-दानवांमध्ये समुद्रमंथन झाले. यामधून निर्माण झालेल्या अमृताचा घट घेऊन जाताना त्यातील काही थेंब या स्थळी पडले म्हणून इथे कुंभमेळा भरतो. ब्रह्मदेवाने या पर्वतावर तपश्चर्या केली म्हणून यास ब्रह्मगिरी असे नामाभिधान प्राप्त झाले. तीन नेत्र असलेले त्र्यंबकेश्वर या ठिकाणी अवतीर्ण झाले. याचे कारण शिवाचा कोणाला शोध लागत नव्हता. ब्रह्मदेवांनी शिवाच्या मस्तकाचा शोध घेण्याचा निश्चय केला तर श्रीविष्णूंनी शिवाच्या चरणांचा शोध घेण्याचा निश्चय केला. दोघांनीही खूप प्रयत्न केला. परंतु त्यांना शोध लागला नाही. शेवटी स्वयम् ब्रह्मदेव असत्य बोलले, “मी स्वत: शिवशंकरांचे मस्तक शोधून काढले आणि गाईच्या दुधाने आणि केवड्याच्या पानाने मी त्या मस्तकाचे पूजन केले.” ब्रह्मदेवांच्या असत्यवचनाला पुष्टी म्हणून गाय आणि केवडा दोघांनीही खोटी साक्ष दिली. शिवशंकरांना हे समजले. त्यांना विलक्षण क्रोध आला. “या भूतलावर तुझे महत्त्व राहाणार नाही,” असा शाप त्यांनी ब्रह्मदेवाला दिला. खोटी साक्ष दिली म्हणून “घाण खाऊन तुला उदरभरण करावे लागेल,” असा शाप गाईला दिला तर केवडा त्यांनी कायम निषिद्ध मानला. ब्रह्मदेवांना आपल्या असत्यवचनाचा पश्चात्ताप झाला. नंतर त्यांनी एक सहस्र वर्षे तपश्चर्या केली आणि ते पर्वतरूपाने भूतलावर प्रकट झाले. हाच तो ब्रह्मगिरी. याला सव्य प्रदक्षिणा घातली तर पूर्वजन्मातील पापांपासून मुक्ती लाभते.</p>
<p class="TXT">जनार्दनस्वामी आणि एकनाथ दोघांनीही निवृत्तिनाथांच्या समाधीचे दर्शन घेतले. निवृत्तिनाथांच्या समाधीचे दर्शन घेतल्यानंतर नाथांनी चतु:श्लोकी भागवताच्या मायबोलीतील ओवीबद्ध निरूपणास आरंभ केला.</p>
<p class="Shlok">अहमेवासमेवाग्रे नान्यद् यत् सदसत् परम्।</p>
<p class="Shlok">पश्चादहं यदेतच्च योऽवशिष्येत सोऽस्म्यहम्॥</p>
<p class="TXT-Right">(2–9–32)</p>
<p class="Shlok">मीच एक असूळविसूळ। </p>
<p class="Shlok">मीच एक सकळासकळ।</p>
<p class="Shlok">मीच एक सूक्ष्म स्थूळ। </p>
<p class="Shlok">ते स्वरूप प्रांजळ परमेष्ठी॥</p>
<p class="TXT-Right">(86)</p>
<p class="Shlok">सृष्टिपूर्वी मी निजस्वरूप। </p>
<p class="Shlok">शुद्ध ब्रह्म निर्विकल्प।</p>
<p class="Shlok">स्वानंदकंदस्वरूप। </p>
<p class="Shlok">पूर्णत्वें अमूप मीचि स्वयें॥</p>
<p class="TXT-Right">(87)</p>
<p class="Shlok">ॠतेऽर्थं यत् प्रतीयेत न प्रतीयेत चात्मनि।</p>
<p class="Shlok">तद्विद्यादात्मनो मायां यथाऽऽ भासो यथा तम:॥</p>
<p class="TXT-Right">(2–9–33)</p>
<p class="Shlok">मी परमात्मा जो अधिष्ठान। </p>
<p class="Shlok">त्या मज सत्यार्थातें न देखून।</p>
<p class="Shlok">जें जें देखिजे द्वैतभान। </p>
<p class="Shlok">ते माया जाण विरंची॥</p>
<p class="TXT-Right">(136)</p>
<p class="Shlok">कनकबीज जसें सेवून पुरें। </p>
<p class="Shlok">तंव आप आपणां विसरे।</p>
<p class="Shlok">मग  नसती  देखे नानाकारें। </p>
<p class="Shlok">व्याघ्र-वानरें-ससे-मासे॥</p>
<p class="TXT-Right">(137)</p>
<p class="Shlok">यथा महान्ति भूतानि भूतेषूच्चावचेष्वनु।</p>
<p class="Shlok">प्रविष्टान्यप्रविष्टानि तथा तेषु न तेष्वहम्॥</p>
<p class="TXT-Right">(2–9–34)</p>
<p class="Shlok">जो  मी परमात्मा हृषीकेशीं। </p>
<p class="Shlok">न रिघोनि रिघालों सृष्टीसी।</p>
<p class="Shlok">नातळोनि चाळी जगासी। </p>
<p class="Shlok">हे दृष्टांतेसी स्थिती सांगों॥</p>
<p class="TXT-Right">(186)</p>
<p class="Shlok">येथें महाभूतें जैसी। </p>
<p class="Shlok">उच्चनीच देहासरिसीं।</p>
<p class="Shlok">प्रवेशलीं दिसती कार्येसीं। </p>
<p class="Shlok">कारणस्थितीशीं अप्रविष्ट॥</p>
<p class="TXT-Right">(187)</p>
<p class="Shlok">सागरू पाहातां दृष्टी। </p>
<p class="Shlok">उठती कल्लोळाचिया कोटी।</p>
<p class="Shlok">तो सागर कल्लोळाच्या पोटीं। </p>
<p class="Shlok">केविं उठाउठी सामावेल?॥</p>
<p class="TXT-Right">(189)</p>
<p class="Shlok">एतावदेव जिज्ञास्यं तत्त्वजिज्ञासुनाऽऽत्मन:।</p>
<p class="Shlok">अन्वयव्यतिरेकाभ्यां यत् स्यात् सर्वत्र सर्वदा॥</p>
<p class="TXT-Right">(2–9–35)</p>
<p class="Shlok">कारणापासून कार्य अभिन्न। </p>
<p class="Shlok">या नांव  अन्वय जाण।</p>
<p class="Shlok">कार्य मिथ्या सत्य कारण। </p>
<p class="Shlok">हें व्यतिरेकलक्षण विधात्या॥</p>
<p class="TXT-Right">(247)</p>
<p class="Shlok">अन्वयें माझी पूर्ण भक्ती। </p>
<p class="Shlok">व्यतिरेकें शुद्धस्वरूपस्थिती।</p>
<p class="Shlok">साधक स्वयें साधिती। </p>
<p class="Shlok">त्यांसी स्वरूपप्राप्ती अविनाशी॥</p>
<p class="TXT-Right">(266)</p>
<p class="TXT">अध्यात्मरहस्य असलेले हे चतु:श्लोकी भागवत प्रथम आदिनारायणांनी ब्रह्मदेवांना सांगितले. ब्रह्मदेवांनी देवर्षी नारदांना, नारदांनी जगद्गुरू व्यासमुनींना कथन केले. महर्षी व्यासांनी त्याचा बारा स्कंधांत विस्तार केला. व्यासांनी संपूर्ण श्रीमद्भागवत-महापुराण शुकाला सांगितले. शुकाने ते राजा परीक्षिताला सांगितले. सद्गुरूंच्या इच्छेनुरूप नाथांनी मराठीत ओवीबद्ध ग्रंथ लिहिला. सद्गुरू धन्य झाले. त्यांनी नाथांना पुढील तीर्थयात्रेचा क्रम सांगितला. त्यांच्यावर किल्लेदार म्हणून एक मोठी जबाबदारी होती. त्यांना देवगिरीस परतणे क्रमप्राप्त होते. सद्गुरूंचा निरोप घेताना नाथ गहिवरून गेले. त्याच्या मुखावरचे भाव पाहून जनार्दनस्वामी म्हणाले, “नाथा, माझ्याकडं आलास, तेव्हा केवळ एक शिकायला आलेलं चुणचुणीत पोर म्हणून तुझ्याकडं पाहिलं. तू बघता बघता काव्यरचना करायचास. तुझ्या ठायी विलक्षण प्रतिभा आहे हे ठाऊक झालं. तू भानुदासांचा पणतू. भक्तिपरंपरा इतकी तेजस्वी. तुझी एकाग्रता, तुझी ग्रहणशक्ती, तुझी गुरुनिष्ठा, तुझी संपूर्ण समर्पणवृत्ती सारंच अलौकिक. तुझ्यासारखा शिष्योत्तम मला लाभला हे माझं भाग्य. मी माझ्या कर्तव्यपूर्तीसाठी निघालो आहे. तू तीर्थयात्रा संपन्न कर. मी सदैव तुझ्याबरोबर आहे, याची खात्री बाळग.”</p>
<p class="TXT">नाथांनी सद्गुरूंचे आशीर्वाद घेऊन पदभ्रमण सुरू केले. पयोष्णी, नर्मदा, तापी, गंगा, यमुना, कावेरी, तुंगभद्रा अशा पवित्र सरितांमध्ये स्नानानुभव घेतला. अष्टविनायकांच्या स्थानी जाऊन त्यांनी गणेशदर्शन घेतले. बारा ज्योतिर्लिंगांची यात्रा केली. गोकुळ, मथुरा, वृंदावन अशी श्रीकृष्णाच्या पदस्पर्शाने पावन झालेल्या तीर्थक्षेत्रांची यात्रा केली. गया, प्रयाग, काशी अशी त्रिस्थळी यात्रा केली. त्यानंतर नाथ बद्रिकाश्रमी आले. भगवान श्रीकृष्णांनी निजधामी जाण्यापूर्वी उद्धवाला बोध केला आणि भागवतधर्माचे आचरण करण्यासाठी ज्या स्थळी पाठवले ते स्थळ म्हणजेच बद्रिकाश्रम. नंतर नाथ द्वारकेला गेले. तेथून ते नरसी मेहता यांच्या जुनागड येथे आले. जुनागडानंतर ते गिरनार पर्वतावर आले. नंतर ते डाकुराला आले. तेथे त्यांनी श्रीकृष्णदर्शन घेतले.</p>
<p class="TXT">नाथ पवित्र नद्यांमध्ये स्नान करत होते. ठिकठिकाणच्या देव-देवतांचे दर्शन घेत होते. समाजाचे निरीक्षण करत होते. तीर्थस्थानी मंदिर, मंदिरात पत्थराची सगुण-साकार मूर्ती. मंदिराच्या दारी भिक्षेकरी. पूजा, अभिषेकासाठी धनाची मागणी असे चित्र होते. कर्मकांडाचा बागुलबुवा केला जात होता. राज्य तर परकीयांचे होतेच. शिवाय आमच्यातही जातिभेद होताच. जीवन जगणेही अवघड असलेले भयंकर दारिद्र्य. भगव्या वस्त्राचे मूल्य न जाणता ते परिधान करून स्वार्थ साधणारे ढोंगी साधू. उच्च-नीच, गरीब-श्रीमंत अशा भेदांची कमी होती की काय? कोणी देव संपूर्ण शाकाहारी तर कोणा देवाला मांसाचाच नैवेद्य लागतो. नैवेद्य देवाला, आहार मात्र माणसाला.</p>
<p class="Shlok">पाषाणाची करूनि मूर्ति।</p>
<p class="Shlok">स्थापना करिती द्विजमुखें</p>
<p class="Shlok">तयां म्हणताती देव। </p>
<p class="Shlok">विसरूनि देवाधिदेव</p>
<p class="Shlok">मारिती पशूंच्या दावणी।</p>
<p class="Shlok">सुरापाणी आल्हाद जयां</p>
<p class="Shlok">आमुचा देव म्हणती भोळा।</p>
<p class="Shlok">पहा सकळां पावतसे</p>
<p class="Shlok">ऐशा देवा देव म्हणे न कोणीही।</p>
<p class="Shlok">एका विनवी जनार्दनीं</p>
<p class="TXT-Right">(श्री एकनाथ महाराजांची अभंगगाथा – 2593)</p>
<p class="TXT">लोकांमध्ये देवाविषयी प्रेम नाही असे तरी कसे म्हणावे! तीर्थक्षेत्रामध्ये प्रचंड गर्दी. भाविक स्त्री-पुरुषांची प्रत्येक ठिकाणी दाटी होती. पण मन खरोखर देवाचरणी होते?</p>
<p class="Shlok">तीर्थां जाती उदंड। </p>
<p class="Shlok">त्याचें पाठीमागें तोंड</p>
<p class="Shlok">मन वासना ठेउनी घरीं। </p>
<p class="Shlok">तीर्थां नेली भांडखोरी</p>
<p class="Shlok">गंगेत मारितां बुडी। </p>
<p class="Shlok">मन लागलें बिऱ्हाडीं</p>
<p class="Shlok">नमस्कार करितां देवासी। </p>
<p class="Shlok">मन पायपोसापाशीं</p>
<p class="Shlok">लवकर करी प्रदक्षिणा। </p>
<p class="Shlok">उशीर झालासे भोजना</p>
<p class="Shlok">एका जनार्दनीं स्थिर मन। </p>
<p class="Shlok">नाहीं तंव काय साधन</p>
<p class="TXT-Right">(श्री एकनाथ महाराजांची अभंगगाथा – 2643)</p>
<p class="TXT">असे निरीक्षण करत करत नाथांनी गुरू आज्ञेप्रमाणे तीर्थयात्रा संपन्न केली.</p>


<p class="Page-Break"> </p>
<p class="Heading" id="toc_marker-9">७ - एकनाथ पैठणास परत</p>
<p class="TXT">नाथा घरातून गेला. सद्गुरूंच्या शोधार्थ गेला. बारा वर्षे लोटली. तेरावे वर्ष सुरू झाले. आजी-आजोबा थकत चालले. नाथाच्या आठवणीने त्यांच्या डोळ्यांमधून किती अश्रू वाहून गेले! अश्रू वाहून गेले पण आठवण तशीच घट्ट मनात राहिली. मुंज झालेला बारा वर्षांचा तल्लख पण अवखळ एका. कोणी पंढरी नावाच्या वृद्ध व्यक्तीने तो सद्गुरूंकडे गेल्याचे सांगितले होते. देवगिरीचे किल्लेदार जनार्दन स्वामी त्याचे गुरू. त्यांचे पत्र आले होते पण आता दोघांच्या हातापायांची थरथर वाढली होती. एकाच्या आठवणीने मनही तितकेच व्याकूळ होत होते. पैठणात कोणी कथेकरी, कीर्तनकार, हरदास असे आले की आजोबा एकाबद्दल विचारत असत. त्यांच्या डोळ्यांसमोर अजून तसाच बारा वर्षांचा एका होता.</p>
<p class="TXT">सकाळची वेळ. आजी-आजोबा, चक्रपाणी आणि सरस्वती यांचा दिनक्रम नेहमीप्रमाणे सुरू झाला होता. आता दोघेही हळूहळू आपापली कामे आवरत असत. त्यांच्या एकमेकांच्या बोलण्यात एका आणि एकाच असे. आजची सकाळ मात्र वेगळी ठरली. “चक्रपानीम्हाराज, हैसा काय? चक्रपानीम्हाराज आवो चक्रपानीम्हाराज...” हाका ऐकू आल्या. चक्रपाणी थरथरत बाहेर गेले. म्हातारा वारकरी दारात उभा होता. याला कुठेतरी पाहिले आहे, असे त्यांना वाटले. “वळिकलं काय?” वारकऱ्याने विचारले, “मी पंढरी, वळकनार कसं म्हना, लै वर्सं झाली.” पंढरीही आता सुरकुतून गेला होता. “एकनाथबाबाचं काय? काय समजलं का?” त्याने विचारले. “एकाचं, नाथाचं... आहो, त्याच्याकडंच सगळं लक्ष आहे हो! त्याच्या आठवणींशिवाय काय आहे आम्हा म्हातारा-म्हातारीजवळ! त्याच्या आठवणीशिवाय एक क्षणही जात नाही. तो सद्गुरूंना शोधण्यासाठी देवगिरीला गेलाय, हे सांगून तुम्ही गेलात ते आज येताय. त्याची वाट बघत बसण्याशिवाय आम्ही तरी काय करणार हो?” आजोबा म्हणाले. </p>
<p class="TXT">“आता येळ आली.” पंढरी म्हणाला, “आता तुमचा नाथा तुमास्नी भेटनार. देवगिरीलाच हाय त्यो. देवगिरीचं किल्लेदार जनार्दन स्वामी, तेच त्यांचं सद्गुरू म्हनायचं! आता एका न्हाई बरं त्यो. आता ते झाल्यात एकनाथ म्हाराज! तितं जा. आता नातवाला आना हिकडं,” पंढरी उठला. “अहो, गेल्या खेपेलाही तसेच गेलात. आताही तसेच  चाललात? घरात या. दूध तरी घेऊन जा. एवढी मोठी वार्ता तुम्ही सांगितलीत. या, आत या,” आजोबा म्हणाले. पंढरी मात्र गुडघ्यावर हात ठेवत उठला. “मला लै कामं. दुद पीत बसलो हितं, तर कामं कोन करील? तुमी मातर देवगिरी गाठा. चलतो मी,” असं म्हणून चार पावलं चालून तो दिसेनासा झाला.</p>
<p class="TXT">आजोबा काही क्षण पंढरी अंतर्धान पावल्या जागेकडे पाहात राहिले. हा खरोखरच अंतर्धान पावला की आपलेच डोळे आता दुर्बल झाले आहेत हे त्यांच्या ध्यानात येईना. ते घरात आले, “ऐकलंत का, आपला एका अजून देवगिरीलाच आहे म्हणे. तिथले किल्लेदार जनार्दन स्वामी त्याचे गुरू. आता बारा वर्ष होऊन तेरावं वर्ष सुरू झालं एकाला तिथं जाऊन. माझ्या मनात आलंय, बैलगाडी जोडून जावं देवगिरीला. त्याच्या गुरूंचं दर्शन घ्यावं. त्याला येताना घेऊन यावं. त्याच्या गुरूंना विनवणी करावी. मानतील विनवणी, सोडतील माझ्याबरोबर. मी उद्याच निघतो. सखा आज येणार आहे, त्याला सवड काढायला सांगतो. आपल्या बैलांना त्याची चांगली सवय आहे. गाडी चालवायला सखा असला की आपण निर्धास्त. मी जाण्याची तयारी सुरू करतो,” आजोबा म्हणाले. आजींनी नजर स्थिर करून आजोबांकडे पाहिले. थोड्या करारी स्वरात त्या म्हणाल्या, “तुम्ही एकटे जाणार नाही आहात, मी सुद्धा येणार आहे.” यावर आजोबा म्हणाले, “या वयात तुम्हाला झेपायचं नाही. मी एकटाच जाऊन येतो.” आजी हसून म्हणाल्या, “तुमच्यापेक्षा माझं वय कमीच आहे हो! मी येणार हे निश्चित.”</p>
<p class="TXT">एकाला भेटायला जायचे आहे म्हटल्यावर सखाला खूप आनंद झाला. त्यालाही एकनाथाला भेटायची अतीव इच्छा होती. एकाला भेटायला जायचे म्हटल्यावर आजीआजोबांच्या उत्साहाला उधाण आले. आजीने लाडू, खोबऱ्याच्या वड्या, चिवडा असे पदार्थ तयार करून बरोबर घेतले. पहाटे लवकरच तिघेही निघाले. आजी-आजोबांचे वय तर होतेच. वयावर इच्छाशक्तीने मात केली. देवगिरी दृष्टिपथात आल्यावर तर त्यांना नवचैतन्य प्राप्त झालं. किल्‍ल्याच्या प्रचंड प्रवेशद्वाराजवळ पहारेकऱ्याने अडवले. “आम्ही  पैठणहून आलेल्या एकनाथाला भेटायला आलो आहोत,” सखा म्हणाला, “आमचा एकनाथ इथले किल्लेदार जनार्दनस्वामींकडे शिकायला आला आहे.” एकनाथाचे नाव ऐकल्यावर पहारेकऱ्याच्या ध्यानात आले. तो म्हणाला, “ये एकनाथजीके नाना-नानी हैं क्या? प्रणाम नाना-नानीजी ।” नाना-नानींनी प्रणाम स्वीकारला. “जरा ठहरिये, आपके आने की वार्ता देके आता हूँ।” थोड्याच वेळात तो बाहेर आला, “आइये, आपको अन्दर बुलाया है।”</p>
<p class="TXT">तिघेही त्या पहारेकऱ्याच्या मागून आत गेले. किल्‍ल्यावरचा भव्य प्रासाद. नोकर-चाकर, दास-दासी यांनी परिपूर्ण असा. जनार्दन स्वामी आणि लक्ष्मीदेवी दोघेही हात जोडून उभे होते. तिघांनीही त्या दोघांना वाकून नमस्कार केला. उंची आसनांवर तिघेही बसले. “मी चक्रपाणी, या सरस्वती, आम्ही दोघं आजोबा आणि आजी. हा नाथाचा बालमित्र सखा. आमचा एका... एकनाथ...” आजोबा पुढे बोलू शकले नाहीत. त्यांच्या डोळ्यांमधून पाणी गळत राहिले. जनार्दन स्वामी म्हणाले, “मी या ठिकाणचा किल्लेदार जनार्दन. या आमच्या पत्नी लक्ष्मी. तुमच्या एकनाथाचे मामा-मामी आहोत आम्ही. भानुदास महाराजांचा हा पणतू, तुम्हा दोघांच्या प्रेमानं, संस्कारांनी समृद्ध असा आहे. आमचा शिष्य खरा. पण आम्हांला धन्य करणारा असा हा शिष्य आहे. त्यानं आपलं तपाचरण आणि विद्यासंपादन कार्य पूर्ण केलं आहे. त्याला ईश्वरदर्शनही झालं आहे. आमच्या इच्छेनुसार तो तीर्थाटनासाठी गेला आहे. थोडक्या अवधीतच तो पैठणला परत येईल. आपला नातू श्रद्धावान, एकाग्रचित्त, निष्ठावान आणि प्रतिभासंपन्न आहे.” “आणि खूप प्रेमळ, कष्टाळू आहे,” लक्ष्मीदेवी म्हणाल्या, “खरं तर इथं इतके चाकर, दास-दासी आहेत, पण कष्टाला सदैव तयार असे. दुपारी जेवणं झाली की पाय चेपायचा. तेव्हा नकला करायचा, गमती-जमती करायचा. पटापट गाणी रचायचा आणि आम्हा सगळ्यांना ऐकवायचा. मामी म्हणायचा मला. खरं तर यांच्याकडं इतकी मुलं, इतके लोक येऊन गेले, पण या एकनाथानं लळा लावला, जीव लावला.”</p>
<p class="TXT">एकनाथाचे आजी-आजोबा आणि सखा दोन दिवस देवगिरीवर राहिले. एका भेटला नाही, पण त्याचे कुशल कळले. एकाच्या सद्गुरूंची भेट झाली. अध्यात्मातील एका श्रेष्ठ व्यक्तीची भेट झाली. त्यांच्या प्रेमळ पत्नीची भेट झाली. परतण्याआधी चक्रपाणी जनार्दन स्वामींना म्हणाले, “स्वामीजी, एकानं विवाह करावा, प्रपंच करावा अशी आम्हा दोघांची इच्छा आहे. आई-बापाविना पोर. त्याचा प्रपंच सुरू झालेला पाहिला की आम्ही डोळे मिटायला मोकळे.” आजी म्हणाल्या, “एका लग्नाला तयार होईल का? मोठा हट्टी मुलगा आहे तो. ऐकलं तर तो फक्त तुमचंच ऐकेल.” जनार्दन स्वामी म्हणाले, “तुम्ही त्याची चिंता करू नका. मी त्याला आज्ञापत्रच देतो. माझ्या शब्दापलीकडं तो जायचा नाही.”</p>
<p class="TXT">जनार्दनस्वामींनी त्या दोघांना एकनाथासाठी आज्ञापत्र दिले. परतताना लक्ष्मीबाईंनी सरस्वतीबाईंची ओटी भरली. भरजरी पैठणी दिली. “मला या वयात इतकी किमती पैठणी काय कामाची!” लक्ष्मीबाई हसून म्हणाल्या, “नातसुनेला होईल. तिच्यासाठी दिलीय असं म्हणा हवं तरं!” जनार्दन स्वामींनी सखाला वस्त्रे दिली. चक्रपाणींना धोतर, बाराबंदी, रेशमी पागोटे देऊन त्यांचा सन्मान केला. निरोप घेऊन तिघेही पैठणकडे परत निघाले.</p>
<p class="TXT">पहाटेची वेळ होती. सरस्वतीबाई एकदम जाग्या झाल्या. त्यांनी मोठ्या लगबगीने चक्रपाणींनाही हलवून उठवले, “अहो, उठा. आज एका यायचाय. चला, उठून आंघोळ, पूजा, वाचन आवरून घ्या. मीसुद्धा तयारीला लागते.”</p>
<p class="TXT">“अहो, पण तो आजच येणारेय असं कोणी सांगितलं तुम्हांला?” आजोबांनी विचारले.</p>
<p class="TXT">“आजच यायचाय तो. मला आता पहाटे स्वप्न पडलं. एक म्हातारा वारकरी माझ्या स्वप्नात आला होता. तो मला म्हणाला की, आजी! अजून निजलायसा व्हय! उटा आता. आज एकनाथबाबा येणार हाय. असं सांगून तो गुप्त झाला. पहाटेची स्वप्नं खरी ठरतात. उठा आवरायला हवं.” आजींनी सांगितलं. वारकरी स्वप्नात आला म्हणजे तो पंढरी तर नसेल! आजोबांच्याही अंगात उत्साह संचारला. आजी-आजोबा लाडक्या एकाच्या स्वागतासाठी सज्ज झाले. आजोबांनी सकाळची नित्यकर्मे आवरली. स्नानोत्तर पूजा-वाचन केले. सूर्याची किरणे आता पूर्णपणे भूतलावर पसरली होती. आजी नातवासाठी गोडाचा शिरा करत होती. आजोबांनी शेजारीच राहाणाऱ्या सख्याला साद दिली. परसदारची केळीची पाने खुडून घेतली. स्वच्छ धुऊन ठेवली. सखा आजोबांना मदत करून परत निघाला. जाताना त्याने विचारले, “आजींना स्वप्न पडले खरे. पण खरोखरी नाथा येण्याचं वर्तमान कोणी दिलंय का?” या प्रश्नावर आजोबा उत्तर देणार, इतक्यात ‘जय जय राम कृष्ण हरी’ चा सामुदायिक गजर आणि टाळ-मृदंगाचा ताल ऐकू आला. कोणी गोड आवाजात अभंग सांगत होते आणि त्याच्या मागून समूह स्वर गात होता.</p>
<p class="Shlok">देव विठ्ठल तीर्थ विठ्ठल। </p>
<p class="Shlok">अवघा विठ्ठल भरलासे </p>
<p class="Shlok">जन विठ्ठल वन विठ्ठल। </p>
<p class="Shlok">जळीं स्थळीं विठ्ठल भरलासे</p>
<p class="Shlok">भाव विठ्ठल देव विठ्ठल। </p>
<p class="Shlok">अवघाविठ्ठल भरलासे</p>
<p class="Shlok">एका जनार्दनीं मनीं विठ्ठल। </p>
<p class="Shlok">जप तप ध्यान विठ्ठल</p>
<p class="TXT-Right">(श्री एकनाथ महाराजांची अभंगगाथा – 2034)</p>
<p class="TXT">आजोबा आणि सखा दोघेही आवाजाच्या दिशेने तोंड करून उभे राहिले. एक वारकऱ्यांचा समूह दारात आला. भक्तिभावाने गात आला. मध्यभागी होते, एकनाथ महाराज. तेज:पुंज चेहरा भक्तिरसात डुंबलेला.</p>
<p class="Shlok">माझ्या मना लागो छंद। </p>
<p class="Shlok">नित्य गोविंद गोविंद</p>
<p class="Shlok">तेणें देह ब्रह्मरूप। </p>
<p class="Shlok">निरसेल नामरूप</p>
<p class="Shlok">तुटेल सकळ उपाधी। </p>
<p class="Shlok">निरसेल आधीव्याधी</p>
<p class="Shlok">गोविंद हा जनीं वनीं। </p>
<p class="Shlok">म्हणे एका जनार्दनीं</p>
<p class="TXT-Right">(श्री एकनाथ महाराजांची अभंगगाथा –2043)</p>
<p class="TXT">“एका... नाथा... एकनाथा,” मुखामधून आपोआप साद घातली गेली. आजोबांनी सरस्वतीबार्ईंना बोलावले, “ऐकलंत का, आपला एका...”</p>
<p class="TXT">आजी लगबगीने बाहेर आल्या. एकनाथ महाराज पुढे सरसावले. त्यांनी आजोबांचे पाय धरले. आजोबांनी त्यांना उठवले. आजोबांनी आपल्या एकाला दृढ आलिंगन दिले आणि आनंदाश्रूंना वाट मोकळी केली. आजी एकाकडे कौतुकाने बघत थरथरत उभ्या होत्या. एका आजीसमोर आला. तिच्या चरणांवर मस्तक ठेवले. आता मात्र एकाच्याही नेत्रांमधून प्रेमाश्रू ओघळू लागले. अतीव आनंदाने आजीच्या डोळ्यांसमोर अंधारी आली. तिचा तोल जाणारसे झाल्यावर एकाने तिला सावरले. “आजी, आजोबा,”... एकालाही पुढं बोलवेना. सखा पुढे झाला. त्याने एकाचा हात घट्ट पकडला. एकासाठी केलेला शिरा आजीने प्रसाद म्हणून वारकऱ्यांना वाटला. वारकरी, ‘रामकृष्ण हरी’ चा गजर करत निघून गेले.</p>
<p class="TXT">सखा परसदारी गेला. केळीचे पिकलेले घड तोडून आणले. “आजी, आता केळं घालून शिरा करा,” असे तो म्हणाला. एकनाथांनी मोठ्या आग्रहाने सखालाही जेवायला थांबवून घेतले. आजी-आजोबांना हरवलेला मोठा अनमोल ठेवा परत गवसल्यासारखे झाले होते. जेवणे झाली. सखा निघून गेला. आजोबांनी एकनाथांना जनार्दन स्वामींचे पत्र दिले. सद्गुरूंचे पत्र नाथांनी मोठ्या भक्तीने मस्तकी लावले. “मानवी जीवनात गृहस्थाश्रम सर्व आश्रमांमध्ये उत्तम आहे. कर्तव्य कर्म म्हणून प्रपंच करावा. हा प्रपंच करत असताना ईश्वराचे साक्षित्व ठेवावे. सर्वांभूती भगवद्भाव ठेवून स्वधर्म आणि भूतदया यांचे पालन करावे. प्रपंचाचा परमार्थ करून समाजप्रबोधन करावे.” अशा आशयाचे पत्र होते. एकनाथांनी गुरुआज्ञा प्रमाण मानली. </p>
<p class="Shlok">मजमाजी रंगली चित्तवृत्ती। </p>
<p class="Shlok">यालागी विसरला गृहासक्ती</p>
<p class="Shlok">त्यासी गृहस्थाश्रमी आणि प्राप्ति। </p>
<p class="Shlok">सुखसंपत्ती निजबोधू</p>
<p class="Shlok">जरी जाहली स्त्री पुत्रगृहस्थिती। </p>
<p class="Shlok">परी न धरावी त्याची आसक्ती</p>
<p class="Shlok">सावध राखावी चित्तवृत्ती। </p>
<p class="Shlok">परमात्मयुक्तिसाधने</p>
<p class="TXT-Right">(एकनाथी भागवत अध्याय – 17–431 व 493)</p>


<p class="Page-Break"> </p>
<p class="Heading" id="toc_marker-10">८ - नाथांघरची श्रीकृष्णाष्टमी</p>
<p class="Shlok">सगुण चरित्रें परम पवित्रें सादर वर्णावीं।</p>
<p class="Shlok">सज्जन वृंदें मनोभावें आधीं वंदावीं॥</p>
<p class="Shlok">संतसंगें अंतरंगें नाम बोलावें।</p>
<p class="Shlok">कीर्तनरंगीं देवा सन्निध सुखें डोलावें॥</p>
<p class="Shlok">भक्तिज्ञानाविरहित गोष्टी इतरां न कराव्या।</p>
<p class="Shlok">प्रेमभरें वैराग्याच्या युक्ति विवराव्या॥</p>
<p class="Shlok">जेणें करुनीं मूर्ति ठसावी अंतरीं श्रीहरीची।</p>
<p class="Shlok">ऐशी कीर्तनमर्यादा आहे संतांच्या घरची॥</p>
<p class="Shlok">अद्वय भजनें अखंड स्मरणें वाजवी करटाळी।</p>
<p class="Shlok">एका जनार्दनीं मुक्त होय तत्काळीं॥</p>
<p class="TXT-Right">(श्री एकनाथ महाराजांची अभंगगाथा – 1675)</p>
<p class="TXT">मोठ्या थोरल्या वाड्याच्या विस्तीर्ण चौकात एकनाथ महाराजांचे रोज संध्याकाळी कीर्तन असे. एकनाथांचे जुने घर थोडे लहान होते. अवतीभोवती खूप जागा होती. भानुदास महाराजांच्या या पवित्र घराचा मध्य तसाच कायम ठेवून त्यांनी नवीन वास्तू बांधली. या कीर्तनाला गावातील सर्व थरातले लोक यायचे. मध्यमवर्गीय बाह्मण, शेतकरी, कष्टकरी, परगण्याचे शिपाई, बलुतेदार आणि गावकुसाबाहेरचे अंत्यजसुद्धा. या ठिकाणी कोणालाही मज्जाव नव्हता. सर्वांना प्रवेश मुक्त होता. पुराणिक, कथेकरी, हरिदास नाथांच्या कीर्तनाचा लाभ घेत. विविध पंथाचे लोकही मुद्दाम हजेरी लावीत असत. कीर्तनात रंगून जात असत.</p>
<p class="Shlok">कीर्तनाची आवडी देवा। </p>
<p class="Shlok">वैकुंठाहुनी घाली धांवा</p>
<p class="Shlok">नवल वैकुंठीं च नसे। </p>
<p class="Shlok">तो कीर्तनीं नाचतसे</p>
<p class="Shlok">भाळ्या भोळ्या साठीं। </p>
<p class="Shlok">धांवे त्याच्या पाठोपाठीं</p>
<p class="Shlok">आपुलें सुख तया द्यावें। </p>
<p class="Shlok">दु:ख आपण भोगावें</p>
<p class="Shlok">दीन-नाथ पतित-पावन। </p>
<p class="Shlok">एका जनार्दनीं वचन</p>
<p class="TXT-Right">(श्री एकनाथ महाराजांची अभंगगाथा – 1383)</p>
<p class="TXT">कीर्तन समाप्त झाल्यावर प्रसाद वाटप. आजी-आजोबांचा आनंद गगनामध्ये मावत नव्हता. पारंपारिक कुळकर्ण आता नाथांच्या खांद्यावर होते. अतिशय कर्तव्यदक्ष. अलिप्त, विरक्त वृत्तीने भरलेला व्यवहार. काही वेळा दोन तट पडत. संघर्षाची वेळ येई. नाथ हा आपला, हा परका असा भेदभाव न करता योग्य तो न्याय देत. प्रसंगी ज्याचे नुकसान होईल तो गरीब असेल तर त्याला नाथ स्वत: मदत करत. नाथांच्या न्यायाने दोन तट, दोन पक्ष संपून जात. ते एक होऊन जात असत. या कुळकर्ण्याचे पंचक्रोशीत कौतुक होते.</p>
<p class="TXT">दिवसेंदिवस कीर्तनाला गर्दी वाढत होती. श्रावण मास जवळ आला होता. यावेळी कृष्णाष्टमीचा सोहळा जोरात साजरा करावा असे नाथांच्या मनी आले. त्यांनी गावचे पाटील, अधिकारी, शास्त्री वगैरे ज्येष्ठ मंडळींना बोलावून घेतले. “युगंधर गोपालकृष्णाच्या जन्माचा आनंदसोहळा आपण सर्वजण मिळून साजरा करू. साऱ्यांनाच आनंद होईल. या सोहळ्यात सहभागी होताना सारे समान असतील. गावातला, गावकुसाबाहेरचा असा भेदभाव असणार नाही,” नाथ म्हणाले. नाथांच्या शेवटच्या वाक्याने शास्त्रींच्या भाळावर आठ्या आल्या. ते म्हणाले, “सगळ्यांची एकत्र व्यवस्था म्हणजे... म्हणजे त्यांचे असे स्वतंत्र उत्सव असतात, जत्रा असतात. तेव्हा या अष्टमीच्या उत्सवात परत एकत्र येण्याची गरज आहे असं आम्हांला वाटत नाही.” </p>
<p class="TXT">एकनाथ क्षणभर थांबले. सौम्य स्वरात बोलू लागले, “आपला ईश्वर श्रीकृष्ण, भक्तवत्सल पांडुरंग, कटेवरी हात ठेवून विटेवरी उभा आहे. ज्ञानेश्वर माउलींनी वारकरी संप्रदायाचं पुनरुज्जीवन केलं. जातिभेद, वर्णभेद मानला नाही. संतमंडळ स्थापन केलं. संत नामदेव त्यांचे उत्तराधिकारी. त्यांच्या कीर्तनात साक्षात पांडुरंग नाचायचा. संत चोखोबा, गोरोबा, सेना, सांवता, बंका, जनाबाई, सोयराबाई अशी महान प्रभावळ होती संतांची. त्यांचेच आपण पाईक आहोत. लोकांना सोप्या मातृभाषेत धर्म सांगावा. भेदाभेद संपवून माणसानं माणसाशी माणसासारखं वागावं. केवळ माणसांवरच नाही तर पशू, पक्षी, पर्वत, नद्या, वृक्ष, वनस्पती साऱ्यांशीच प्रेमानं वागावं.” शास्त्री काही बोलले नाहीत, पण त्यांच्या चेहऱ्यावरील नाराजी लपली नाही.</p>
<p class="TXT">नाथांनी सद्गुरूंना निमंत्रण धाडले. वाड्यासमोरील चौकात मांडव घातला गेला. कर्मठ धर्ममार्तंडांना नाथांची ही मते पचली नाहीत. आपण या अष्टमीच्या उत्सवाला जायचं नाही असा त्यांनी निर्णय घेतला. ही गोष्ट नाथांच्या कानी आली. नाथ स्वत:शीच म्हणाले, “आता तरी यांना आमचं सारं विपरीत आणि उलटं वाटत असावं. वाटू दे बापडं. आमचं काय! आमच्या दृष्टीनं तेच सुलटं आहे.”</p>
<p class="Shlok">नाथाच्या घरची उलटी खूण। </p>
<p class="Shlok">पाण्याला मोठी लागली तहान</p>
<p class="Shlok">आत घागर बाहेरी पाणी। </p>
<p class="Shlok">पाण्याला पाणी आलें मिळोनी</p>
<p class="Shlok">आजी म्यां एक नवल देखिलें। </p>
<p class="Shlok">वळचणीचें पाणी आढ्या लागलें</p>
<p class="Shlok">शेतकऱ्याने शेत पेरिलें। </p>
<p class="Shlok">राखणदाराला तेणें गिळिलें</p>
<p class="Shlok">हांडी खादली भात टाकिला। </p>
<p class="Shlok">बकऱ्यापुढें देव कापिला</p>
<p class="Shlok">एका जनार्दनीं मार्ग उलटा। </p>
<p class="Shlok">जो जाणे तो गुरूचा बेटा</p>
<p class="TXT-Right">(श्री एकनाथ महाराजांची अभंगगाथा – 3814)</p>
<p class="TXT">अष्टमी जवळ आली. तयारी जोरात सुरू होती. पावसाचा जोरही वाढत होता. त्यावेळी एकनाथ ‘आंनदलहरी’ लिहीत होते. नाथांच्या आनंदलहरीची लेखनसमाप्ती झाली. त्यांनी लेखणी बाजूला ठेवली. बाहेर चाहूल लागली. ते बाहेर आले. पावसात आडोशाला एक फकीर उभा होता. नाथांनी त्याला नमस्कार केला. साक्षात त्रैमूर्ती अवतार दत्तात्रेय दिसले. नाथांनी त्यांच्या चरणी डोई ठेवली. त्या फकीराने नाथांना उठवले. एवढ्यात नाथांचे सद्गुरू जनार्दनस्वामींचे आगमन झाले. त्यांच्यासमवेत वैजापूरचे त्रिविक्रम शास्त्री, त्यांची कन्या गिरिजा आणि उद्धव होते. तिघांनीही त्या फकिराच्या चरणांवर मस्तके ठेवून प्रणिपात केला. जनार्दनस्वामींनी जेव्हा त्याच्या चरणी मस्तक ठेवले, तेव्हा त्या फकीराने त्यांना प्रेमाने आलिंगन दिले. उत्सवासाठी सद्गुरू तर आलेच, पण त्यांनी आपल्याला श्री दत्तात्रेयांचे दर्शनही घडवले. याहून उत्तम शकून तो कोणता!</p>
<p class="Shlok">दत्त माझी माय। </p>
<p class="Shlok">आम्हां अनाथांची गाय</p>
<p class="Shlok">प्रेमपान्हा पाजी वेगीं। </p>
<p class="Shlok">गुरुमाउली आम्हांलागी</p>
<p class="Shlok">आम्हां प्रीतीची साउली। </p>
<p class="Shlok">श्रीगुरु दत्तराज माउली</p>
<p class="Shlok">आमची जीवींची जीवलगी। </p>
<p class="Shlok">आम्हांलागीं घेवो संगी</p>
<p class="Shlok">एका जनार्दनीं। </p>
<p class="Shlok">दत्तराज मायबहिणी</p>
<p class="TXT-Right">(श्री एकनाथ महाराजांची अभंगगाथा – 1020)</p>
<p class="TXT">अष्टमीची रात्र. बाळकृष्णाचा पाळणा सजवलेला आहे. बांधलेला मांडव गच्च भरून गेला आहे. मुहूर्त जवळ येतो आहे. नाथांचे जन्म-निरूपण सुरू आहे. सद्गुरू जनार्दन स्वामींच्या साक्षित्वाने सारा आनंदसोहळा सुरू आहे. नाथवाणी वाहात आहे, “कपटी कंसाचा कडेकोट बंदोबस्त. मृत्युभयाने बहिणीला, तिच्या नवऱ्याला कारागृहात डांबलं आहे. यदुवंशाचा नाश हे त्याचे एकमेव ध्येय आहे. वसुदेव देवकीच्या सात अपत्यांना त्याने अत्यंत क्रूरपणे जन्म झाल्या झाल्या ठार मारून टाकले. आता देवकीचे आठवे अपत्य. हाच भगवान विष्णूंचा श्रीकृष्णावतार. आज देवकीची कूस धन्य होणार होती. इतकी वर्षे सोसलेल्या वेदना शमणार होत्या. भगवंतांच्या अवताराचा क्षण जवळ आला. धरणीमाता तेजोमय झाली. आकाशातील गंधर्व मधुर स्वरात गाऊ लागले. नभांगणात श्याममेघांनी दाटी केली. प्रचंड कृपावर्षाव सुरू झाला. श्रावण वद्य अष्टमीची मध्यरात्र. देवकीच्या वेदना संपल्या. श्रीकृष्णजन्म झाला.”</p>
<p class="TXT">सामुदायिक गजर झाला. गुरुआज्ञेप्रमाणे पाळण्याची दोरी प्रथम नाथांनी धरली, पाळणा हलला. मग साऱ्या भगिनी पुढे सरसावल्या. मोठ्या प्रेमाने पाळणा हलवू लागल्या. नाथ भगवंतांचे वर्णन करू लागले,</p>
<p class="TXT"><span class="char-style-override-4">“मुगुट कुंडले वनमाळा। कंठीं कौस्तुभ तेजाळा। कटी तटी सूत्र। क्षुद्र घंटिका किंकणी। बाहुभूषणें भूषणीं। चिद्रत्नें महामणी। वीर कंकणें। कमल वदन हरी। कमल नेत्रधारी। लीलाकमळें करीं। झेलीतसे। करकमळीं कमळा। सेवी चरणकमळा। ऐशी वसुदेव देखे डोळां। दिव्य मूर्ति। लक्ष्मी डावलुनियां जाण। हृदयीं श्रीवत्सलांछन। द्विजपदाचें महिमान। देखे दक्षिणाभागीं। शंख चक्रादि आयुधें चारी। पीतांबर धारी। सगुण निर्गुण हरि। समसाम्य”</span></p>
<p class="TXT-Right para-style-override-4">(श्री एकनाथ महाराजांचे अभंग – 8)</p>
<p class="TXT">“अहो, भगवंत दिव्य युगंधर रूपात प्रकट झाले. वसुदेव-देवकी धन्य झाले. देवकीचा मातृभाव प्रकट झाला. ती हात जोडून म्हणाली, ‘देवा, मी आई आहे. आपले बालरूपच मला अधिक प्रिय आहे.’ भगवंतांनी अर्भक रूप धारण केले. </p>
<p class="TXT">पूर्वजन्मात वसुदेव सुतपा नावाचा प्रजापती होता, तर देवकी पृश्नी होती. दोघांनी कठोर तपाचरण केले. तपश्चर्येचे फल देण्यासाठी श्रीविष्णू प्रकटले. साक्षात विष्णूने त्यांचा पुत्र व्हावे असे वरदान त्या दोघांनी प्रार्थिले. या दोघांचा पुत्र पृश्निगर्भ. पुढल्या जन्मी हे दोघे कश्यप आणि अदिती म्हणून अवतीर्ण झाले. यांच्या उदरी भगवान वामनरूपात जन्माला आले. त्यानंतरचा जन्म वसुदेव-देवकीचा. भगवंतांचा जन्म कुठे, तर दुष्ट कंसाच्या कारागृहात. परंतु भगवंतांना कारागृहाचे पहारेकरी अडवू शकतील काय? त्यांना साखळ्या आणि कुलुपे अडवू शकतील काय? पहारेकरी गाढ झोपी गेले. कुलुपे साखळ्या निखळल्या. वसुदेव बाळकृष्णाला घेऊन मथुरेहून गोकुळी निघाले. मेघ वर्षतच होते. शेषनागाने भगवंतांवर आपला फणा पसरला. त्यांना जलधारांचा स्पर्श होऊ दिला नाही. मार्गात यमुना नदी. तिला महापूर आला होता. तिला भगवंतांच्या पवित्र चरणांचा स्पर्श झाला. ती अधिक पवित्र आणि मंगल झाली. अतीव हर्षाने तिने आपला पूर आवरला. भगवंतांचा गोकुळ गमन मार्ग मोकळा केला. वसुदेव गोकुळात नंदाघरी आले. नवजात कन्येला आपल्या जवळ घेतले. गाढ झोपी गेलेल्या यशोदामातेच्या कुशीत बाळकृष्णाला ठेवले. मथुरेला परत जाताना मेघ गळत होते. जलधारा पडत होत्या. वसुदेवांच्या नेत्रांमधून अश्रुधारा गळत होत्या. नंदाघरी भगवंत सुरक्षित झाले.”</p>
<p class="TXT">नाथांचे रसाळ जन्म-निरूपण झाले. जनार्दन स्वामींच्या हस्ते बाळकृष्णाचे पूजन झाले. दही काल्याचा नैवेद्य झाला. नाथ आरती म्हणू लागले,</p>
<p class="Shlok">ओंवाळूं आरती मदनगोपाळा। </p>
<p class="Shlok">श्यामसुंदर गळां वैजयंती माळा</p>
<p class="Shlok">चरणकमल ज्याचें अति सुकुमार।</p>
<p class="Shlok">ध्वजवज्रांकुश ब्रीदाचे तोडर</p>
<p class="Shlok">नाभिकमल ज्याचें ब्रह्मयाचें स्थान। </p>
<p class="Shlok">हृदयीं पदक शोभे श्रीवत्सलांछन</p>
<p class="Shlok">मुख कमल पाहतां सुखाचिया कोटी। </p>
<p class="Shlok">वेधियलें मानस हारपली दृष्टी</p>
<p class="Shlok">जडित मुगुट ज्याचा देदीप्यमान। </p>
<p class="Shlok">तेणें तेजें कोंदलें अवघें त्रिभुवन</p>
<p class="Shlok">एका जनार्दनीं देखियलें रूप। </p>
<p class="Shlok">रूप पाहतां जाहलें अवघें तद्रूप</p>
<p class="TXT">मंत्रपुष्पांजली झाल्यावर प्रसादवाटप झाले. दुसऱ्या दिवशी पारणे झाले. सारे गावकरी, श्रद्धाळू, भाविक तृप्त झाले. नाथांचे सद्गुरू जनार्दनस्वामी आपल्या शिष्याची धर्मवृत्ती पाहून संतुष्ट झाले.</p>


<p class="Page-Break"> </p>
<p class="Heading" id="toc_marker-11">९- संयममूर्ती एकनाथ</p>
<p class="TXT">कृष्णाष्टमीचा महोत्सव तर गुरुकृपेने उत्तम संपन्न झाला. आता सद्गुरूंनी आपल्या शिष्योत्तमाला गृहस्थाश्रमाची आज्ञा केली होती. उत्सवाला येतानाच त्यांनी त्रिविक्रमशास्त्री, गिरिजा आणि उद्धवाला बरोबर आणले होते. त्या काळाचा विचार करता नाथांच्या विवाहाला विलंबच लागला होता. त्रिविक्रम शास्त्री आणि दुर्गाबाईंची कन्या गिरिजा हिच्याशी नाथांचा थाटामाटात विवाह झाला. विवाह वैजापूरला झाला. पैठणला वराच्या वऱ्हाडासोबत उद्धव आला. हा गिरिजेचा दूरचा नातलग होता. जीवनभर त्याने एकनाथ आणि गिरिजा यांच्या परिवाराची निरपेक्ष सेवा केली.</p>
<p class="TXT">नाथांना तीन अपत्ये झाली. गोदा, हरी आणि उमा. नाथांचा दिनक्रम असा. पहाटे सूर्योदयापूर्वी उठावे. प्रातर्विधी आटोपून गोदेवर स्नानासाठी जावे. नाथ स्नान करून परतेपर्यंत उद्धव आणि गिरिजादेवी पूजेची तयारी पूर्ण करत असत. नाथांनी स्नान करून यावे. देवपूजा करावी. नामस्मरण, ग्रंथवाचन करावे. मग आलेल्या लोकांशी व्यवहार चर्चा करावी. नंतर लेखनास बसावे. नाथांची एकाग्रता अपूर्व होती. भोजन समयी उठावे. अतिथी, अभ्यागत यांची ये-जा भरपूर होती. रोज किमान 25 ते कमाल 50 असे लोक भोजनास असत. नाथाघरी काही उणे नव्हते. येणा-जाणाऱ्याचे प्रेमाने स्वागत होई. भोजनोत्तर अंमळ विश्रांती. नंतर थोडे कामकाज, लिखाण आवरावे आणि सायंकाळच्या कीर्तनाची तयारी सुरू करावी. नाथांच्या बरोबरीने उद्धव, सखाही तयारीला लागायचे. तयारी पूर्ण झाल्यावर एकनाथ महाराज कीर्तनाला उभे राहायचे.</p>
<p class="Shlok">कीर्तनाची मर्यादा कैसी। </p>
<p class="Shlok">देव सांगे उद्धवासी</p>
<p class="Shlok">गावें नाचावें साबडें। </p>
<p class="Shlok">न घालावें कोडें त्या काहीं</p>
<p class="Shlok">मिळेल तरीं खावें अन्न। </p>
<p class="Shlok">अथवा पर्णें तीं भक्षून</p>
<p class="Shlok">जाईल तरी जावो प्राण। </p>
<p class="Shlok">परी न सांडावें कीर्तन</p>
<p class="Shlok">किर किर आणूं नये पाठी। </p>
<p class="Shlok">बोलूं नये भलत्या गोष्टी</p>
<p class="Shlok">स्वयें उभा राहून। </p>
<p class="Shlok">तेथें करी मी कीर्तन</p>
<p class="Shlok">घात आलिया निवारी। </p>
<p class="Shlok">माता जैसी बाळावरी</p>
<p class="Shlok">बोले उद्धवासी गुज। </p>
<p class="Shlok">एका जनार्दनीं बीज</p>
<p class="TXT-Right">(श्री एकनाथ महाराजांची अभंगगाथा – 1378)</p>
<p class="TXT">नाथांच्या घरासमोरील अंगणात नाथकीर्तनाला मोठी गर्दी व्हायची. त्या गर्दीमध्ये भेदभाव नसे. सर्व जाती जमातीचे लोक मांडीला मांडी लावून बसत असत. नाथमहाराज गात अद्वैत तत्त्व.</p>
<p class="Shlok">हरिकीर्तनें चित्त शुद्ध। </p>
<p class="Shlok">जाय भेद निरसुनी</p>
<p class="Shlok">कामक्रोध पळती दुरी। </p>
<p class="Shlok">होत भोंवरी महापापा</p>
<p class="Shlok">गजरें हरिचें कीर्तन। </p>
<p class="Shlok">पशु पक्षी होती पावन</p>
<p class="Shlok">स्त्री पुरुष अधिकार। </p>
<p class="Shlok">कीर्तन सार कलियुगीं</p>
<p class="Shlok">एका जनार्दनीं उपाय। </p>
<p class="Shlok">तरावया भवनदीसी</p>
<p class="TXT-Right">(श्री एकनाथ महाराजांची अभंगगाथा – 1404)</p>
<p class="TXT">प्रसादवाटप झाल्यावर मंडळी परतत असत.</p>
<p class="TXT">एकदा एकनाथ गंगास्नान करून परतत असताना का कोण जाणे एक यवन पुरुष आडवा आला आणि त्यांच्या अंगावर थुंकला. नाथ शांतपणे गोदेकडे म्हणजेच गंगेकडे गेले आणि परत स्नान करून येऊ लागले. पुन्हा तो पुरुष त्यांच्या अंगावर थुंकला, पुन्हा नाथांनी स्नान केले. असे अनेकवार झाले. परंतु शांतमूर्ती नाथांनी कोणतीही प्रतिक्रिया न देता स्नान करावे इतकेच घडले. हा प्रकार 108 वेळा घडला असे सांगितले जाते. 108 व्या वेळी जेव्हा नाथ स्नान करून परतले तेव्हा मात्र त्या यवनाने नाथांसमोर हात जोडले. तो म्हणाला, “मै चार बार मस्जिद जाता हूँ। नमाज अदा करता हूँ। अल्ला को याद करता हूँ। मैंने इतनी शांती और क्षमा कहीं नहीं देखी।” त्याच्या डोळ्यांत पाणी उभे राहिले. “महाराज मैंने बडा पाप किया है। मुझे दंड दो, मुझे शासन करो।” त्याने नाथचरणांवर मस्तक ठेवले. आपल्या खांद्यावर असलेल्या उपरण्याने त्यांनी त्याचे डोळे पुसले. मोठ्या प्रेमाने ते म्हणाले, “मी तुमच्यावर रागावलेलोच नाही. उलट तुमच्यामुळं आज मी एकशे आठ वेळा गंगास्नान केलं. किती पुण्यसंचय झाला बघा. तुम्ही मशिदीत जाता, आम्ही मंदिरात जातो. विविध मूर्ती, विविध रूपात आम्ही ईश्वराला पाहातो. तुमचा अल्ला आणि आमचा निर्गुण निराकार ईश्वर एकच आहे. फक्त आपल्या उपासनापद्धती भिन्न आहेत. आपण सारे आणि ही सारी सृष्टी ह्या एकेश्वराची निर्मिती आहे. मग तुमच्या-माझ्यात तो भेद कोणता!”</p>
<p class="TXT">हा प्रकार सुरू असताना अनेक लोक जमा झाले होते. नाथांना आता राग येईल, नंतर येईल असा अंदाज ते करत होते. आपापसात चर्चा करत होते. पण नाथांना क्रोधाने शिवलेसुद्धा नाही. त्या यवनाच्या मनात एकनाथांबद्दल अतीव आदर निर्माण झाला. नाथांचे मन मात्र निरभिमानी, शांत, प्रसन्न होते. तो गृहस्थ डोळे पुसत पश्चात्तापाने निघून गेला. लोकांनी मात्र थक्क होऊन नाथांना दंडवत घातला.</p>
<p class="Shlok">मन मनासी होय प्रसन्न। </p>
<p class="Shlok">तेव्हां वृत्ति होय निरभिमान</p>
<p class="Shlok">पावोनि गुरुकृपेची गोडी। </p>
<p class="Shlok">मना मन उभवी गुढी</p>
<p class="Shlok">साधकें संपूर्ण। </p>
<p class="Shlok">मन आवरावें जाण</p>
<p class="Shlok">एका जनार्दनीं शरण। </p>
<p class="Shlok">मनें होय समाधान</p>
<p class="TXT-Right">(श्री एकनाथ महाराजांची अभंगगाथा – 3304)</p>
<p class="TXT">साऱ्या पैठणगावात नाथांच्या संयमाची चर्चा सुरू झाली. त्याकाळी जरी पैठण हे लहान गाव असले तरी ते तीर्थ मानले जात असे. इथे येऊन लोक खूप दानधर्म करीत. बरेच गरीब, याचक काही मिळेल या अपेक्षेने या गावी येत असत.</p>
<p class="TXT">असाच एक गरीब ब्राह्मण एके दिवशी सकाळी पैठणात आला. अंगात विटलेले धोतर, दहा ठिकाणी ठिगळे असलेला सदरा. पोट खपाटीला गेलेला अत्यंत कृश असा देह. पारावर तीनचार रिकामटेकडी मंडळी बसली होती. हा त्यांच्या जवळ गेला. हात पसरून म्हणाला, “काही पैसे मिळतील का भिक्षा म्हणून?” “भिक्षा म्हणून पैसे!” त्यातला एक उद्गारला. “पैसे कशाला हवेत तुम्हांला?” “मुलीचं लग्न करायचंय. सगळं ठरलंय. फक्त पैसे नाहीत म्हणून अडलंय. मुलाची मुंज करायची आहे. त्याचंही मुंजीचं वय उलटून गेलंय. पैठण तीर्थक्षेत्र आहे. इथं काही सोय होईल म्हणून आलो होतो. काही मदत कराल का?” तो काकुळतीला येऊन म्हणाला. </p>
<p class="TXT">मंडळी तरुण होती. नुकताच त्यांनी नाथांच्या संयमाचा प्रसंग ऐकला होता. त्यातला एक तरुण म्हणाला, “किती पैसे लागतील एकूण?” तो ब्राह्मण हात जोडून म्हणाला, “अहो, सगळे एकरकमी पैसे मी तुमच्याकडं कसे मागीन, थोडे थोडे गोळा करून व्यवस्था करावी म्हणतो.” “एकदम सगळे मिळाले तर तुमची काही हरकत आहे का?” दुसऱ्यानं विचारलं. “तसं झालं तर देवच पावला. पण तसं कसं होईल, माझी गरज खूप मोठी आहे. मला दोनशे रुपये हवे आहेत,” तो ब्राह्मण म्हणाला. “आणि एकदम दोनशे रुपये मिळाले तर?” तिसऱ्याने विचारले. “माझी गरिबाची थट्टा करू नका सकाळी सकाळी. इतकी मोठी रक्कम एक-टाकी मी पाहिलीसुद्धा नाही कधी. काही देणार असाल तर द्या, नाहीतर जातो मी.” ब्राह्मण म्हणाला. “आम्ही काही देणार नाही. पण तुम्हांला पैसे नक्की एकरकमी मिळतील,” पहिला म्हणाला, “त्यासाठी एक काम मात्र तुम्हांला करावे लागेल. आमच्या या पैठणात एकनाथ महाराज म्हणून एक गृहस्थ आहेत. मेोठे सात्त्विक समजतात स्वत:ला. त्यांना कधी क्रोध म्हणजे राग येत नाही. मोठे शांत, संयमी, क्षमाशील गृहस्थ म्हणून त्यांची ख्याती आहे. त्यांना राग येईल असं काही करा. ते तुमच्यावर रागावले, चिडले की त्यांचं ढोंग उघडं पडेल आणि आम्ही सगळे मिळून एकरकमी दोनशे रुपये देऊ.” ब्राह्मणाने मनात विचार केला की काम तर सोपे आहे. पण या मुलांनी शब्द नाही पाळला तर! “मी त्यांना राग आणेन. काम सोपं आहे, पण तुम्ही दोनशे रुपये नक्की द्याल ना?” “काळ्या दगडावरची रेघ.” चौथा म्हणाला, “दोनशे रुपये देण्याचं वचन पक्कं. फक्त अटीचं पालन व्हायला हवं. या पिंपळवृक्षाची शपथ घेऊन सांगतो. या आमच्या वचनात बदल होणार नाही.”</p>
<p class="TXT">ब्राह्मणाने मुलांचे आव्हान स्वीकारले. नाथांचा वाडा शोधायला त्याला वेळ लागला नाही. तो थेट वाड्यात शिरला. उद्धव सोप्यात होता. त्याला ब्राह्मणाने विचारले, “एकनाथ महाराज कुठं आहेत?” नाथांची ती पूजेची वेळ होती. “ते देवघरात पूजा करताहेत?” उद्धव उत्तरला. “देवघर कुठं आहे?” ब्राह्मणाने विचारले. उद्धवाने अंगुलिनिर्देश करून दाखवले. तो ब्राह्मण पायातील चपलेसकट देवघरात शिरला आणि थेट नाथांच्या मांडीवर जाऊन बसला. नाथांची आरती झाली. नाथ सौम्य स्वरात म्हणाले, “आता जरा उठूया का? प्रसाद घ्यायचा ना?” ब्राह्मण निराश झाला. जोडे घराबाहेर ठेवून तो आत आला. नाथांनी त्याला प्रसाद दिला आणि म्हणाले, “आपण कोण? कुठून आलात?” “मी सोमनाथ. इथून जवळच्या गावाहूनच आलो,” खालच्या स्वरात ब्राह्मण म्हणाला. मग त्याच्या लक्षात आले की आपले चुकले. नकळत आपण आपले खरे नाव सांगून टाकले. अशा चुका करून उपयोग नाही. माणूस वेगळा दिसतोय. जरा वेगळाच उपाय करायला हवा. ब्राह्मणाच्या मनात हा विचार सुरू असताना नाथ म्हणाले, “भोजनवेळ होत आलीय, भोजन करूनच जा हं!”</p>
<p class="TXT">त्या दिवशी पंचवीस-तीस लोक पंगतीला होते. उद्धव, गोदा, हरी आणि गिरिजादेवी वाढत होत्या. गिरिजादेवी या नाथांच्या पत्नी आहेत याचे त्या ब्राह्मणाला पक्के ज्ञान झाले. खाली मान घालून जेवताना तो संधीची वाट बघत होता. पंगतीमधल्या समोरच्या व्यक्तीला वाढण्यासाठी त्या खाली वाकल्या, ओणव्या झाल्या. ब्राह्मणाने टुणकन उडी मारली आणि तो त्यांच्या पाठीवर जाऊन बसला. आता तरी नाथ महाराज चिडतील! नाथमहाराज म्हणाले, “सावकाश बरं का, एकदम उभ्या होऊ नका. पोर पडेल.” गिरिजादेवी म्हणाल्या, “असं मी करेन का. पोरांच्या खोड्या मला नवीन नाहीत. तीन मुलांची आई आहे मी.” </p>
<p class="TXT">तो ब्राह्मण पटकन खाली उतरला. तो पार खजील झाला, पस्तावला. गिरिजादेवी आणि नाथांच्या चरणावर त्याने लेळण घेतली. ढसाढसा रडत त्याने आपली कर्मकहाणी सांगितली. शेवटी तो म्हणाला, “नाथमहाराज, मी महापाप केलं. मला खेटरानं मारावं अशीच माझी लायकी आहे.” नाथमहाराज सौम्य स्वरात म्हणाले, “आधी शांतपणे जेवून घ्या. तुमच्या दोनशे रुपयांची व्यवस्था होईल. सारीजणं जेवता जेवता थांबली आहेत. चला, जेवायला बसा.” ब्राह्मण परत जेवायला बसला. खाली मान घालून जेवू लागला. जणू काही झालेच नाही अशा वातावरणात पंगतीचे जेवण झाले.</p>
<p class="TXT">नाथ जेवून उठले. फडताळामधून चारशे रुपये काढून त्यातले दोनशे रुपये कनवटीला लावले. ब्राह्मणाचे जेवण झाल्यानंतर त्यांनी त्याच्या हातावर दोनशे रुपये ठेवले. तो ब्राह्मण नाथांच्या पायावर कोसळला. नाथांनी त्याला उठवले. “चला, आता पिंपळपाराकडं जाऊ. तुम्ही धावत सुटायचं आणि मी तुमच्या मागं रागानं शिव्याशाप देत येणार,” ब्राह्मण गोंधळला. त्याचा चेहरा बघून नाथ म्हणाले, “दोनशे रुपयात मुलाची मुंज, मुलीचं लग्न होईल. पुढं आणखी खर्च असतातच की. चला, मी सांगतो तसं करा.”</p>
<p class="TXT">मग तो ब्राह्मण धावत सुटला. नाथ शापवाणी उच्चारत, आरडाओरडा करत मागून धावू लागले. तो ब्राह्मण धावत धावत त्या पारापाशी आला. सुदैवाने ती तरुण मुले तिथेच आसपास होती. माणसं गोळा झाली. ब्राह्मणाने साऱ्या जमलेल्या मंडळींना सकाळी या मुलांनी दिलेले वचन सांगितले. “या ब्राह्मणाला, पातक्याला मी खेटरानंच मारणार होतो. पण आज माझं व्रत आहे म्हणून मी तसं करणार नाही. नाहीतर याची चांगलीच खोडकी मोडली असती.” नाथ क्रोधाचा अविर्भाव आणून म्हणाले. जमलेल्या मंडळींनी, ‘आता या मुलांनी दोनशे रुपये द्यायलाच हवेत.’ अशी जोरदार मागणी केली. मुलांनी दोनशे रुपये गोळा केले आणि निरुपायाने त्या ब्राह्मणाला दिले. ठरल्याप्रमाणे तो ब्राह्मण निघून गेला.</p>
<p class="TXT">ब्राह्मण गेल्यावर नाथांनी त्या चार तरुणांना जवळ बोलावले. त्यांच्या हातावर कनवटीचे दोनशे रुपये ठेवले. नाथ म्हणाले, “बाबांनो तरुण आहात तुम्ही. परनिंदा, टवाळी यातच असा काळ घालवणार! एखाद्याची परीक्षा बघण्याचा अधिकार लाखात एकाला असतो. आणि कोणा एकाची परीक्षा बघण्यात त्याच्या गरिबीची थट्टा तरी आपण करत नाही ना! विचार करायला नको? अजून तुम्ही काही मिळवत नाही. असे पैसे द्यावे लागणं म्हणजे तुमच्या पित्यालाच भूर्दंड. जा, हे पैसे वडिलांना द्या. कष्ट करा, विद्या संपादन करा. हे सारं करत असताना त्या पांडुरंगाला मात्र विसरू नका. त्याच्या साक्षीनंच जीवनव्यवहार करा.” </p>
<p class="TXT">नाथांचे बोल ऐकून मुलांच्या डोळ्यांमधून पाणी गळू लागले. ती पश्चात्ताप पावली. त्यांनी आपली मस्तके नाथचरणी ठेवली. जमलेली सारी मंडळी नाथांची स्तुती करत पांगली. नाथ निजानंदाने गात घरी परतले.</p>
<p class="Shlok">वादविवाद अतिवाद। </p>
<p class="Shlok">नावडे कोणाचाही समंध</p>
<p class="Shlok">बोल एक आम्हां बोलणें। </p>
<p class="Shlok">वाचे विठ्ठलुचि म्हणे </p>
<p class="Shlok">आणिकाची चाड चित्तीं। </p>
<p class="Shlok">नाहीं नाहीं गा त्रिजगतीं</p>
<p class="Shlok">शरण एका जनार्दना। </p>
<p class="Shlok">विठ्ठल भरलासे व्यापुनी</p>
<p class="TXT-Right">(श्री एकनाथ महाराजांची अभंगगाथा –2032)</p>


<p class="Page-Break"> </p>
<p class="Heading" id="toc_marker-12">१० - नाथांचा प्रपंच</p>
<p class="TXT">पैठणात दंडवतस्वामी म्हणून एक सत्पुरुष राहात असत. फार मोठे अधिकारी साधक होते ते. नमनभक्तीने साक्षात देव त्यांना प्रसन्न झाला होता. दिसेल त्या प्राणिमात्राला ते दंडवत घालत असत. यावरून त्यांना दंडवतस्वामी असे नाव पडले होते. रस्त्यात एक गाढव मरून पडले होते. मेलेल्या गाढवाभोवती दहापंधरा लोक जमा झाले होते. त्या रस्त्यावरून जाताजाता दंडवतस्वामींनी लोकांना दंडवत घातले, आणि शेवटी त्यांनी त्या मृत गाढवालाही दंडवत घातला. त्यांनी दंडवत घातल्या घातल्या ते मृत गाढव जिवंत होऊन उठून उभे राहिले. लोकांनी दंडवतस्वामींचा जयजयकार केला.</p>
<p class="TXT">दंडवतस्वामी मनोमन दचकले. आता सिद्धी प्राप्त झाली. आजवर ठीक होते. मृत गाढव जिवंत झाल्यामुळे लोक मागे लागतील. कोणाचा आप्त मेला तर आपल्याला बोलावतील आणि मेलेल्या आप्ताला जिवंत करून देण्याची अपेक्षा करतील. या गोष्टी साधनेला अतिशय बाधक आहेत. दंडवतस्वामी नाथांना येऊन भेटले. ते म्हणाले, “वास्तविक मी त्या गर्दभाला दंडवत घालायला नको होता. सर्वांना दंडवत घालण्याच्या नादात माझ्या हातून हे घडलं आणि आता याचा परिणाम मला स्वच्छ दिसू लागला आहे. नाथमहाराज, कृपया मला यावरचा उपाय सांगा.” नाथमहाराजांनी आपले नेत्र मिटले. काही वेळ शांतीत गेला. नंतर ते म्हणाले, “आपला जीवनकाल संपला आहे. आपण समाधी घ्यावी आणि जीवन्मुक्त व्हावं.” दंडवतस्वामींना नाथांचा अध्यात्मातील अधिकार ठाऊक होता. त्यांनी त्यानुसार पद्मासन घालून हरिचिंतन करत देह ठेवला.</p>
<p class="TXT">दंडवतस्वामी आणि नाथमहाराज खऱ्या अर्थाने एकमेकांना जाणत होते. परंतु जे धर्माचा आपल्या स्वार्थासाठी वापर करत होते, त्यांना मात्र आयती संधी प्राप्त झाली. ‘दंडवतस्वामींच्या मृत्यूला एकनाथ जबाबदार आहे,’ असा उघड प्रचार करायला त्यांनी कमी केले नाही. एक दिवस नाथमहाराज महादेवाच्या मंदिरामधून दर्शन घेऊन बाहेर पडत असताना त्यांना लोकांनी घेरले. “देवाचं दर्शन, रोजचं कीर्तन, आपलं स्थान पक्कं करता, परंतु आपल्याहून अध्यात्मातला अधिकारी डोळ्यात खुपतो तुमच्या!” एक शास्त्री तावातावाने उद्गारले, “सत्य सांगतो, तुमच्या इतकाच माझ्याही मनात दंडवतस्वामींबद्दल श्रद्धाभाव आणि आदरभाव आहे. त्यांचा जीवनकालच संपला होता. समाधिमार्गाने ते ईश्वराकडेच गेले,” नाथमहाराज म्हणाले, “आणि ते जगले असते तर धर्मसंकटात सापडले असते.” “धर्मसंकट! कसले धर्मसंकट?” एकाने विचारले. नाथ महाराज म्हणाले, “जन्म आणि मृत्यू मग तो कोणत्याही जीवाचा असो, याचा अधिकार त्या विधात्याचा आहे. पैठणात कोणी व्यक्ती मृत झाली की तिच्या आप्तांना दंडवतस्वामींची आठवण झाली असती. त्यांनी त्या मृत व्यक्तीला जिवंत करण्यासाठी दंडवतस्वामींना घरी नेण्याचा प्रयत्न केला असता. ईश्वराच्या निर्णयात मानवाची ढवळाढवळ! याच विचारानं त्यांना घेरलं. आता समाधी हा एकच पर्याय उरला. जसं मृत्यूला निमित्त लागतं, तसं त्यांच्या समाधीचं हे निमित्त ठरलं इतकंच.” “मग ते गाढव त्यांनी जिवंत का केलं?” गर्दीमधून आवाज आला. “त्यांनी ते मुद्दाम नाही केलं. ते आपोआप घडलं. वास्तविक त्यांनाही आपल्याला ही सिद्धी प्राप्त झाली आहे, हे त्याचवेळी कळलं. त्यांच्या समाधीची ही ईश्वरी योजनाच होती,” नाथमहाराज म्हणाले. </p>
<p class="TXT">एक विद्वान उपरणे सावरत पुढे आले. “तुम्ही तर ज्ञानदेवांचे ही गुरू असल्यासारखे बोलताय! पण ज्ञानदेवांनी रेड्यामुखी वेद वदवले. त्यांना अधिकार होता तसा. रेड्यामुखी वेद राहू देत. हा दगडी नंदी आहे. याला चारा  घालाल? देवाचे वाहन आहे हे. त्याला हिरवे गवत खायला लावाल?” डोक्यावर गवताचा भारा घेऊन एकजण त्या गर्दीत उभा होता. त्या विद्वान गृहस्थांनी त्याच्याकडून एक गवताची पेंडी घेतली. “चारा बघू त्या नंदीला! मोठे ईश्वरी योजनेचे जाणकार समजताय स्वत:ला! बघूयाच एकदा!”</p>
<p class="TXT">नाथांनी परत महादेवाला नमस्कार केला. सद्गुरूंचे स्मरण केले. त्या दगडी नंदीवरून प्रेमाने हात फिरवला. त्याच्या मुखासमोर ती गवताची पेंडी धरली. नंदीत प्राण आला. त्याने ते गवत खाल्ले. बघता बघता त्याने पेंडी खाऊन संपवली. त्याने नाथांना प्रदक्षिणा घातली. नाथआज्ञेने त्याने स्वत:ला गोदावरी नदीत समर्पित केले. लोकांनी नाथांचा जयजयकार केला. निंदकांना बोलायला तोंडच उरले नाही.</p>
<p class="Shlok">सेवेचें कारण मुख्य तो सद्भाव। </p>
<p class="Shlok">इतर ते वाव इंद्रिय बाधा</p>
<p class="Shlok">साधन हेंचि साधी तोडीं तूं उपाधी। </p>
<p class="Shlok">नको ऋद्धिसिद्धि आणि कांहीं</p>
<p class="Shlok">नामाचा उच्चार मुख्य हेचि भक्ती। </p>
<p class="Shlok">एका जनार्दनीं विरक्ति तेणें जोडे</p>
<p class="TXT-Right">(श्री एकनाथ महाराजांचे अभंग – 1249)</p>
<p class="TXT">एक दिवस दुपारी नाथमहाराज वाळवंटाजवळील रस्त्यावरून येत होते. सूर्य माथ्यावर आला होता. वाळवंटामधील वाळू, रस्ता सर्वच तापले होते. त्यात एक अनवाणी नागवे पोर रडत रडत चालत होते. बहुधा आईपासून चुकले असावे. नाथांनी त्या मुलाकडे पाहिले. त्यांनी त्याला उचलून कडेवर घेतले. त्याचे डोळे, नाक आपल्या उपरण्याने पुसले. इकडे तिकडे त्याच्या आईविषयी चौकशी करू लागले. कोण म्हणाले, “अहो या पोराला कशाला कडेवर घेतलेत! हे तर अंत्यजाचे पोर आहे.” नाथ म्हणाले, “अंत्यज काय, ब्राह्मण काय, आणखी कोणत्या जातीचा काय? पोर किती कोवळं आहे, लहान आहे! याला याची आई हवी आहे. याचे इवलेसे पाय उन्हानं पोळताहेत. याची वेदना समजून घ्यायची की जात बघायची!” एवढ्यात घाबऱ्यागुबऱ्या अवस्थेत त्याची आई आली. तिच्या खांद्यावर पाण्यानं भरलेली घागर होती. नाथमहाराजांच्या कडेवर आपला मुलगा बघून ती घागर खाली ठेवू लागली. नाथ म्हणाले, “आई, घागर नका ठेवू. चला, ती घागर घरात ठेवा. नंतर मुलाला घ्या. तुमचा बाळ माझ्याकडं सुरक्षित आहे.” नाथ त्या मुलाला कडेवर घेऊन त्या बाईच्या घरापर्यंत गेले. ते पोर तिच्या स्वाधीन केले. त्या माउलीच्या डोळ्यांमधून अश्रू गळत होते. “पोर लहान आहे. त्याच्या पायाला किती चटके बसले! काळजी घ्या त्याची. कुठं चुकलं तर!” नाथांचा आवाज कातरला. “कष्ट पडतात तुम्हांला. मला ठाऊक आहे. पण मुलांची काळजी घ्यायला हवी ना!”</p>
<p class="TXT">नाथ महाराजांच्या दृष्टिकोनातून या गोष्टीत विशेष असे काही नव्हते. ती एक सहजकृती होती. परंतु तत्कालीन समाजात ती एक वेगळी आणि विपरीत गोष्ट होती. अर्थात सारेच तसा विचार करणारे नव्हते. काही उच्च जातीचे लोक स्वार्थासाठी जात मानत तर इतर केवळ परंपरागतच गोष्ट म्हणून जातपात मानत. काही लोक तर जातपात मानणे वाईट आहे हे जाणत असून समाज विरोधात जाऊन वाईटपणा पदरात पडेल या भीतीने या अनिष्ट गोष्टी मानत असत. नाथमहाराज मात्र आपल्या सहज जीवन जगण्यामधून अद्वैताचा वस्तुपाठ लोकांसमोर ठेवत होते. हे सारे सहज घडत होते. नाथांनी त्यांच्या जीवनात जात-पात, उच्चनीच, गरीब-श्रीमंत असा कोणताही भेदभाव मानला नाही. निव्वळ माणूसच नाही तर पशू, पक्षी, वृक्ष, वेली, वनस्पती, साऱ्याच जीवसृष्टीकडे ते ईश्वराचे सृजन म्हणून मोठ्या स्नेहाने पाहात असत. हा स्नेहसंस्कार साक्षात ईश्वराचाच! </p>
<p class="Shlok">खुर्पूं लागे सांवत्यासी। </p>
<p class="Shlok">न पाहे यातीसी कारण</p>
<p class="Shlok">घडी मडकें कुंभाराचें। </p>
<p class="Shlok">चोखा मेळ्यांची ढोरें वोढी</p>
<p class="Shlok">सजन कसायाचें विकी मांस। </p>
<p class="Shlok">दामाजीचा दास स्वयें होय</p>
<p class="Shlok">एका जनार्दनीं जनी संगे। </p>
<p class="Shlok">दळूं कांडूं लागे आपण</p>
<p class="TXT-Right">(श्री एकनाथ महाराजांचे अभंग – 2215)</p>
<p class="TXT">नाथांचा प्रपंच हाच परमार्थ होता. त्यात त्यांनी कोठेही उणीव ठेवली नाही. प्रपंची माणसाने ईश्वरसाक्षीने कसे वागावे, याचे नाथमहाराज एक उत्तम उदाहरण होते. त्यांचा प्रपंच त्यांचे आजी-आजोबा, सरस्वती आणि चक्रपाणी यांनी पाहिला आणि ते कृतकृत्य झाले. नाथांना गिरिजेसारखी साध्वी पत्नी लाभली होती. ती आपल्या पतीला परमेश्वर मानत होती. ज्या तत्त्वांचा पतीने अंगीकार केला होता, त्या तत्त्वांचा तिनेही मनापासून स्वीकार केला होता. नाथांचा प्रपंच व्यापक, त्यामुळे कष्ट अधिक. परंतु गिरिजादेवींनी साऱ्या कष्टात परमसुख मानले. आजी-आजोबा आपल्या ‘एकाचा’ प्रपंच बघून समाधानी होऊन देवाघरी गेले. दोघेही ठराविक अंतराने गेले. मृत्यू हे या मर्त्यलोकीचे वास्तव आहे हे नाथ जाणून होते. वार्धक्याने थरथरणाऱ्या देहापासून मुक्ती मिळण्याचा मृत्यू हा एकमेव उपाय आहे, त्याचे त्यांना ज्ञान होते. परंतु नाथ जीवनात आजी-आजोबा हे लडिवाळ प्रेमाचे होते. हृदयीच्या जवळी आजी-आजोबा होते. नाथांचा जिव्हाळा म्हणजे सरस्वती आणि चक्रपाणी. त्यांचे जाणे नाथांना तसे जडच गेले. यावेळी गिरिजादेवी, उद्धव आणि त्यांचा बालमित्र सखा यांनी त्यांना मोठा आधार दिला. काल जसा सरकू लागला, तसा नाथमहाराजांच्या मनात फरक पडू लागला. नाथांनी याही दु:खमय मानसिक स्थितीत आपला नित्यक्रम सोडला नाही. निरंतर नामस्मरण केले. </p>
<p class="Shlok">गत तें आयुष्य गत तें धन। </p>
<p class="Shlok">गत दृश्यमान पदार्थ तो</p>
<p class="Shlok">गत अंबर गत तो पवन। </p>
<p class="Shlok">गत तें हवन गत होय</p>
<p class="Shlok">एका जनार्दनीं अगत तें नाम। </p>
<p class="Shlok">म्हणोनि विश्राम योगियांसी</p>
<p class="TXT-Right">(श्री एकनाथ महाराजांचे अभंग – 2912)</p>
<p class="TXT">नाथांची थोरली कन्या गोदा. नाथ तिला प्रेमाने ‘लीला’ म्हणत असत. तिचा विवाह पैठणातील चिंतोपंत या विद्वान व्यक्तीशी झाला. त्यांना पैठणात ‘विश्वंभर’ या नावाने ओळखत असत. त्यांना मुलगा झाला. त्याचे नाव ‘मुक्तेश्वर’. हा मुक्तेश्वर जन्मजात मुका होता. लीलेचे दु:ख नाथांना बघवले नाही. त्यांनी आपल्या नातवाला मोठ्या प्रेमाने जवळ घेतले. त्याच्या मस्तकावरून हात फिरवून आशीर्वचन दिले. नाथाशीर्वादाने मुक्तेश्वराचे मुकेपण गेले. तो बोलू लागला. लीला आणि विश्वंभर यांचा आनंद गगनात मावेनासा झाला. पुढे हा मुक्तेवर मोठा प्रासादिक कवी आणि दत्तोपासक झाला. त्याने रामायण, भारत आणि भागवत यांच्यावर आधारित ग्रंथरचना केल्या. नाथांची सर्वात धाकटी कन्या गंगा. तिचे सासर कर्नाटकात होते. </p>
<p class="TXT">नाथांचा मधला मुलगा हरिपंडित हा विद्वान होता. संस्कृतपंडित होता तो. हुशार होता पण कर्मठ होता. संस्कृत भाषेबद्दल त्याला दुरभिमान होता. त्याचा वर्णाश्रमाचा अभिमान तीव्र होता. वर्णव्यवस्था ही समाजव्यवस्था चालण्यासाठीची कर्मव्यवस्था आहे, याची त्याला जाणीव नव्हती. कर्म गुणानुसार ठरते, ते जन्मानुसार ठरत नाही आणि ठरवू नये, याचे त्याला ज्ञान नव्हते. पैठणच्या कर्मठ लोकांमध्ये त्याला विद्वान मानत. त्यांच्यातच त्याची ऊठबस अधिक असे. त्यामुळे त्याच्या कर्मठवृत्तीमध्ये भर पडत असे. नाथमहाराज संस्कृत भाषेमधील ग्रंथ-साहित्य प्राकृतात आणतात. मातृभाषा मराठीत अनुवादित करून लोकांना सांगतात हे त्याला मान्य होत नसे. तसा हरिपंडित सत्शील आणि माता-पित्यांविषयी अतीव आदरभाव बाळगणारा होता. पण कर्मठांच्या संगतीत असल्यामुळे तो वडिलांशी वाद घालत असे. नाथमहाराज त्याच्याशी फारसा वाद घालत नसत. “हरी, असा खरा धर्म सगळ्यांना कळायला हवा. ज्ञानेश्वर माउलींनी ही ज्ञानाची कवाडं उघडून दिली बरं. हे वेद, ही उपनिषदं, पुराणं सारं सारं जनसामान्यांना कळायला हवं. खरा धर्म, खरा ईश्वर त्यांच्यापर्यंत जायला हवा. संस्कृत ही देवभाषा खरी, पण सर्वांना कळत नाही रे ती. भाषा हा ज्ञानप्राप्तीचा अडसर ठरता नये. संस्कृत ही भाषांची जननी आहे. तिच्याविषयी माझ्या मनी पूज्यभाव आहे. पण संस्कृतभाषेतलं ज्ञान मातृभाषेत-लोकभाषेत आणून लोकांना वाटलं पाहिजे. ते मातृभाषेत आणणं हेच पुण्यकर्म आहे.” नाथमहाराज समजून देण्याचा प्रयत्न करत असत. पण त्याच्यावर फारसा परिणाम होत नसे. या हरिपंडिताचा विवाह झाला. त्याच्या पत्नीचे नाव सत्यभामा. त्याला प्रह्लाद, मेघश्याम आणि राघव असे तीन पुत्र झाले. </p>


<p class="Page-Break"> </p>
<p class="Heading" id="toc_marker-13">११ - करुणामूर्ती एकनाथ</p>
<p class="TXT">पैठण गावी बाळोभट्ट नावाचे एक गृहस्थ होते. त्यांच्याकडे एक परीस होता. तो परीस ते प्राणापलीकडे जपत असत. त्यावरच त्यांचे जीवित होते. एकदा त्यांना तीर्थयात्रेला जायचे होते. परिसाच्या बाबतीत त्यांचा कोणावरही विश्वास नव्हता. तीर्थयात्रेला जाताना हा परीस न्यावा तरी ते धोक्याचे होते. हा परीस कुठे ठेवावा याचा विचार करताना त्यांना नाथांचे नाव आठवले. ज्यांच्यावर विश्वास ठेवावा असे एकनाथ आहेत. त्यांनी नाथांची भेट घेऊन तो परीस त्यांच्याजवळ जपून ठेवण्यासाठी दिला. ‘तीर्थयात्रेवरून परत आल्यावर  परत घेईन,’ असे सांगून बाळोभट्ट तीर्थयात्रेला निघून गेले. नाथांनी तो परीस देवघरात देवांजवळ ठेवला. दीड वर्षानंतर बाळोभट्ट पैठणला परतले. आल्या आल्या ते नाथांकडे आले. तीर्थयात्रेतही त्यांच्या मनात परीस घोळत होता. </p>
<p class="TXT">नाथांनी बाळोभट्टांचे स्वागत केले. त्यांना बसायला आसन दिले. पण ते परिसासाठी अधीर झाले होते. त्यांनी तो परीस नाथांना मागितला. नाथांना आठवले. तो परीस आपण देवघरात देवांजवळ ठेवला होता. नाथ देवघरात आले. त्यांनी तो परीस शोधायला सुरुवात केली. परंतु तो परीस सापडला नाही. प्रत्येक देवमूर्ती तपासूनही तो परीस मिळाला नाही. नाथांना काय करावे ते कळेना. उद्धव रोज निर्माल्य गोळा करून ते गोदावरीत विसर्जित करतो. त्या निर्माल्यासोबत तो परीस गोदावरीत टाकला गेला असेल. नाथ बाहेर बाळोभट्टांसमोर आले. “क्षमा करा मला,” नाथ म्हणाले,“तुमचा परीस मी नाही सांभाळू शकलो. देवांचं निर्माल्य विसर्जित करताना बहुधा तो परीस गोदेच्या उदरी गेला असावा.” बाळोभट्ट भडकून गेले. ते म्हणाले, “नाथ, ही साधी गोष्ट नव्हती, परीस होता परीस! अर्थ कळतो ना त्याचा? आलं माझ्या लक्षात. नाथमहाराज, आपण महादानी, विरक्त म्हणवून घेता स्वत:ला! पण तुम्हांलाही या परिसाचा मोह पडला.” नाथ म्हणाले, “आजवर मी दुसऱ्या कोणाच्या वस्तूची आसक्ती बाळगली नाही. तो परीस तुमच्या दृष्टीनं मोलाचा आहे खरा. माझी विनंती आहे आपल्याला, आपण माझ्यासमवेत गोदावरीकडं यावं. मी तुमचा परीस शोधून देईन.”</p>
<p class="TXT">बाळोभट्टांनी नाथांची विनंती मान्य केली. जाताना सोबत चार-पाच लोखंडी वस्तू परीक्षा करण्यासाठी नेल्या. त्या दोघांसोबत उद्धवही निघाला. आपण निष्काळजीपणाने निर्माल्य विसर्जित केले. त्यामुळे नाथांना ऐकून घ्यावे लागले. उद्धव नाथांचे मोठेपण जाणत होता. त्याच्या डोळ्यांमधून सतत अश्रू ओघळत होते. तिघेही गोदातीरी आले. नाथांनी गोदावरीत एक डुबकी मारली. काही क्षणात ते काठावर आले. त्यांच्या हातात चार गोल दगड होते. बाळोभट्टांनी चारही दगडांची परीक्षा केली. चारही परीस होते. नाथ म्हणाले, “यातला आपला परीस घ्यावा.” बाळोभट्टांनी एक दगड घेतला. पुन्हा परीक्षा केली. तो परीसच आहे याची खात्री झाल्यावर ते म्हणाले, “हा परीस माझा आहे.” नाथांनी हातातील उरलेले तीन दगड गोदेच्या पात्रात फेकून दिले. “अहो, ते परीस आहेत. असे फेकता काय?” बाळोभट्ट उद्गारले. “माझा परीस नव्हताच. जे माझ्याजवळ नव्हतं त्याचा मोह मी का करू? आपला परीस आपल्याला मिळाला. माझ्या दृष्टीनं अनमोल असलेला ईशनामाचा परीस माझ्या हृदयी मी जपून ठेवला आहे. तो हरवणार नाही, त्याचा नाश होणार नाही. तो चिरंतन आहे, शाश्वत आहे.” </p>
<p class="TXT">बाळोभट्ट नाथचरणी मस्तक ठेवते झाले. ते उद्गारले, “एकनाथ महाराज! मी आपल्याला ओळखलं नाही. अजाणतेपणी मी आपल्याला बोललो. मला क्षमा करा.” नाथांनी त्यांना उठवले, “मी आपल्यावर रागावलोच नव्हतो. आपली वस्तू गेल्यानंतर अस्वस्थ होऊन क्रोध येणं स्वाभाविक आहे. त्यात आपला काहीच दोष नाही,” नाथ समजुतीने म्हणाले. आपला परीस घेऊन बाळोभट्ट निघून गेले. उद्धवाने नाथचरणी मस्तक ठेवले. नाथांचे चरण त्याच्या अश्रूंनी भिजून गेले. नाथांनी त्याला प्रेमाने उठवले. दृढ आलिंगन दिले. “मला क्षमा करा. मी काळजीपूर्वक निर्माल्य टाकलं असतं, तर आज आपल्याला त्रास झाला नसता,” उद्धव उद्गारला. नाथ त्याला थोपटत म्हणाले, “उद्धवा, तुला मी या गोष्टीबद्दल बोललोच नव्हतो. तुझा दोष नाही. तू वाईट वाटून घेऊन नकोस. माझी पत्नी, तू, अशी परिसाहून अनमोल संपत्ती आहे माझी. भगवंतानं दिलेली देणगीच आहे ती. माझ्या सद्गुरूंनी मला प्रपंचाचा परमार्थ करायला सांगितला. तुमच्या प्रेमळ मदतीशिवाय मी माझी साधना करूच शकलो नसतो.”</p>
<p class="Shlok">जितुका आकार दिसत। </p>
<p class="Shlok">नाशिवंत जात लया</p>
<p class="Shlok">एक नाम सत्य सार। </p>
<p class="Shlok">वाउगा पसार शीणतो</p>
<p class="Shlok">नामें प्राप्त ब्रह्मपद। </p>
<p class="Shlok">नामें देह होय गोविंद</p>
<p class="Shlok">एका जनार्दनीं नाम। </p>
<p class="Shlok">सर्व निरसे क्रोधकाम</p>
<p class="TXT-Right">(श्री एकनाथ महाराजांचे अभंग – 1187)</p>
<p class="TXT"> नाथांचे घर हे परमार्थाचे खरे मंदिर होते. वेळी-अवेळी कोणीही अतिथी येत असे किंवा मुद्दाम पाठवला जात असे. नाथांविषयी ज्या लोकांना द्वेषभाव होता ते लोक अशा गोष्टी मुद्दाम करत असत. </p>
<p class="TXT">एकदा मध्यरात्रीच्या वेळी चार पांथस्थ ब्राह्मण आले. त्यांना नाथांच्या घरीच पाठवून दिले. केवळ नाथच नाही, तर गिरिजादेवी, उद्धव साऱ्यांनी त्यांचे स्वागत केले. पांथस्थांचे जेवण झालेले नव्हते. ते क्षुधित होते. नाथ आणि उद्धवाच्या मदतीने गिरिजादेवींनी मध्यरात्री स्वयंपाक केला, त्यांना जेवू घातले. सकाळी स्नानासाठी गरम पाणी. पिण्यासाठी दूध. नाथांघरचा पाहुणचार घेऊन ते पांथस्थ तृप्त झाले. जाताना ते गहिवरून गेले. गिरिजादेवींनी त्यांना तहान लाडू, भूक लाडू बांधून दिले. अशी देवी त्या पांथस्थांनी पाहिली नव्हती. गिरिजादेवी त्यांना साक्षात मातेच्या जागीच भासू लागल्या. जे जे लोक नाथांच्या घरी येऊन गेले ते ते लोक याच अनुभूतीने धन्य झाले.</p>
<p class="TXT">त्र्यंबकेश्वरी आदिनाथ नावाचा ब्राह्मण होता. त्याला कुष्टरोग झाला. औषधोपचार झाले. विविध वैद्यांनी सांगितलेले विविध उपाय त्याने केले. पण त्याचा रोग हटेना. या रोगाने तो पार त्रस्त झाला होता. शेवटी तो रोग जावा म्हणून त्याने शंकराचे अनुष्ठान केले. अनुष्ठानाची सांगता झाली. त्या रात्री त्या ब्राह्मणाच्या स्वप्नात स्वयं शंकर आले. त्यांनी सांगितले, “तू पैठणला जा. तिथे एकनाथ म्हणून सत्पुरुष आहेत. त्यांनी जर आपल्या परोपकारांचे म्हणजेच सत्कर्मांचे पुण्य तुला दिले, तर तू या रोगातून मुक्त होशील.”</p>
<p class="TXT">दुसऱ्या दिवशी सकाळी तो पैठणला निघाला. मजल दरमजल करत तो तिसऱ्या दिवशी माध्यान्हकाळी नाथ महाराजांच्या वाड्यासमोर आला. नाथ महाराज त्यावेळी काकबळी ठेवण्यासाठी बाहेर आले होते आणि आदिनाथाने हात जोडून आपली हकीकत रडत रडत सांगितली. “आपण जर आपल्या सत्कर्मांचं पुण्य मला दिलंत, तर मी रोगमुक्त होईन. आता सगळं आपल्या हाती आहे.” असं तो म्हणाला आणि ओंजळ पुढे करून थरथरत उभा राहिला. नाथांनी पळीपंचपात्री आपल्या हाती घेतली आणि सर्व सुकृतांचे उदक त्याच्या हाती सोडले. बघता बघता आदिनाथ रोगमुक्त झाला. त्याने नाथांच्या पायांवर लोळण घेतली. नाथांनी त्याला घरात नेले. स्नानासाठी गरम पाणी दिले. स्नानानंतर त्याला भोजन दिले. भोजन करून आदिनाथ परत निघाला. जाताना त्याने नाथांना विचारले, “नाथ महाराज, आपण क्षणाचाही विलंब न लावता आपल्या पुण्यकर्मावर उदक सोडलंत. ते सोडताना आपण काही मोठं गमावतो आहे असं नाही वाटलं आपल्याला?” नाथ उत्तरले, “ईशकृपेनं आणि सद्गुरूंच्या आशीर्वादानं पापकृत्य घडायचंच नाही. सत्कर्म किंवा पुण्यकर्म हा तर माणसाचा सहजभाव. याचा संचय कसला करायचा? जे कर्म निरंतर हा देह आहे तोवर करायचंच आहे, त्याचा संचय मोह तरी का बाळगावा? आणि असंही बघा, मी सारं पूर्वसुकृत संकल्पोदकानं तुमच्या ओंजळीत सोडलं. तुम्ही रोगमुक्त झालात. पुन्हा ते सत्कर्मच झालं. ते पुन्हा पुण्यच की.” ब्राह्मण धन्य झाला. नाथांना त्याने मनोमन धन्यवाद दिले आणि निघून गेला.</p>
<p class="Shlok">उदारपणें उदार सर्वज्ञ। </p>
<p class="Shlok">श्री जनार्दन उभा असे</p>
<p class="Shlok">तयाचे चरणीं घातली मिठी। </p>
<p class="Shlok">जाहली उठाउठी भेटी मज</p>
<p class="Shlok">अज्ञान हारविलें ज्ञान प्रगटलें। </p>
<p class="Shlok">हृदयीं बिंबलें पूर्ण ब्रह्म</p>
<p class="Shlok">एका जनार्दनीं नित्यता समाधी। </p>
<p class="Shlok">वाउग्या उपाधी तोडियेल्या</p>
<p class="TXT-Right">(श्री एकनाथ महाराजांचे अभंग – 2474)</p>
<p class="TXT">एके रात्री नाथांच्या घरी चोर घुसले. गिरिजादेवी, उद्धव, मुलगा, सून, नातवंडे झोपली होती. नाथ देवघरात बसून निद्रेपूर्वीची प्रार्थना करत होते. तिन्ही चोरांनी दबक्या पावलांनी भांडी-कुंडी चीजवस्तू गोळा करायला सुरवात केली. घरात वस्तूंचा शोध घेत ते तिघे देवघरासमोर आले. पाहातात तो नाथ देवांसमोर बसलेले होते. एकाएकी त्या तिघांचे डोळे गेले. त्यांना काही दिसेनासे झाले. ते पार आंधळे झाले. त्वरेने जाण्याच्या प्रयत्नात ते तिघेही एकमेकांना थडकून पडले. हातातली भांडी आणि वस्तू साऱ्या गोष्टी जमिनीवर पडल्या. मोठा आवाज झाला. हरी, उद्धव गिरिजादेवी सारे जागे झाले. कंदील लावले गेले. हरी आणि उद्धवाने चोरांना पकडले. नाथमहाराजही देवघरातून बाहेर आले. हरी आणि उद्धव चोरांवर ओरडले. त्यांना ते मारणार तेवढ्यात नाथांनी त्यांना थांबवले. “थांबा. मारू नका त्यांना,” नाथ म्हणाले, “आपण कोण?” त्यातला एक म्हणाला, “आम्ही चोर आहोत. आम्ही आपल्या घरी चोरी करायला आलो होतो. आलो तेव्हा आम्हांला दिसत होतं. “आता मला काही दिसत नाही.” “मलाही दिसत नाही,” दुसरा म्हणाला. “मीही आंधळा झालोय.” तिसरा म्हणाला. “थांबा हं,” नाथ महाराज प्रेमाने म्हणाले. त्यांनी त्यांच्या डोळ्यांवरून हात फिरवला. “आता दिसतंय का?” तिघांनाही दिसू लागले. नाथांनी आपल्या बोटातली अंगठी काढून त्यातल्या एकाच्या हाती दिली. “तुम्ही गोळा केलेल्या वस्तू तर न्याच, पण ही अंगठीही घ्या. हिची किंमत जास्ती येईल. खूप कष्ट करता, धोका पत्करता. तुमची जेवणं झाली आहेत का?” नाथांनी विचारले.</p>
<p class="TXT">तिघांनीही नाथचरणांवर लोळण घेतली. “आम्ही चुकलो. आज आम्हांला नव्यानं दृष्टी लाभली. आजवर चोऱ्या केल्या, पापं केली. आता नाही करणार. जे हातपाय आणि बुद्धी चोरीसाठी वापरली, त्यांचाच वापर आता कष्टासाठी होईल.” चोरांनी नाथ- चरणांची शपथ घेतली. उद्धव आणि हरीच्या मदतीने गिरिजादेवींनी स्वयंपाक केला. नाथांनी त्या तिघांनाही मोठ्या आग्रहाने जेवायला घातले. जेवताना त्या तिघांच्याही डोळ्यांतून अश्रू वाहात होते. जाताना त्यांनी पुन्हा चोरी न करण्याचे वचन नाथांना दिले. </p>
<p class="TXT">ते तिघे निघून गेले. हरी आणि उद्धव नाथांसमोर आले.  “बाबा! मी त्यांच्यासमोर काही बोललो नाही. पण आपण हे काय भलतंच केलंत?  मी तरी त्यांना चांगलाच मार देणार होतो,” हरी म्हणाला. नाथांनी मंदस्मित केले. ते म्हणाले, “आजवर  त्यांनी अनेक ठिकाणी चोऱ्या केल्या असतील. अनेक ठिकाणी मार खाल्ला असेल. कारागृहात त्यांचं येणं-जाणं झालं असेल. यामुळं वृत्तीत फरक पडला का? त्यांनी त्यांची वृत्ती सोडली का? त्यांनी त्यांची चौर्यकृती सोडली नाही. आपण आपली ईशदत्त क्षमावृत्ती का सोडायची? आणि आता ते चोऱ्या करणार नाहीत. त्यांना चौर्यकर्मानंतर चांगलीच वागणूक मिळाल्याचा अनुभवच नाही. ज्याचा अनुभव नव्हता तो त्यांनी घेतला. धाकधपटशा किंवा मार यापेक्षा प्रेमवचनाचा परिणाम मनावर अधिक होतो.” गिरिजादेवींनी पतीचे बोलणे ऐकले. त्यांच्या डोळ्यांत अश्रू उभे राहिले. “या माणसाची उंची किती हे कोणाला मोजताच यायचं नाही.” त्या आपल्या मनाशीच बोलल्या.</p>
<p class="Shlok">संत श्रेष्ठ संत श्रेष्ठ। </p>
<p class="Shlok">पातकी नष्ट तारिती</p>
<p class="Shlok">ऐसा आहे अनुभव। </p>
<p class="Shlok">पुराणीं पहाहो निर्वाहो</p>
<p class="Shlok">वदे शास्त्र देती ग्वाही।</p>
<p class="Shlok">संत श्रेष्ठ सर्वां ठायीं</p>
<p class="Shlok">एका जनार्दनीं संत।</p>
<p class="Shlok">ब्रह्मादिकां न कळे अंत</p>
<p class="TXT-Right">(श्री एकनाथ महाराजांचे अभंग – 1526)</p>


<p class="Page-Break"> </p>
<p class="Heading" id="toc_marker-14">१२ - नाथांघरी श्रीखंड्या</p>
<p class="TXT">“ॐ भवति भिक्षां देहि।” बाहेरून आवाज आला. नाथमहाराज बाहेर आले. कंबरेला पीतांबर, खांद्यावर उपरणे, डोईला फेटा, त्यातून मोरपीस डोकावते आहे असा एक सावळ्या रंगाचा चौदा-पंधरा वर्षांचा तरुण उभा होता.</p>
<p class="TXT">“आत या, मी आपल्याला भिक्षा वाढतो,” नाथ म्हणाले.</p>
<p class="TXT">“मी केवळ लक्ष वेधण्यासाठी ‘भिक्षां देहि’ म्हणालो. मी फुकट कोणाचं खात नाही. मला काम द्या. कष्ट करूनच मी खातो,” तो तरुण म्हणाला.</p>
<p class="TXT">“आमच्याकडं आल्या अतिथीला आम्ही विन्मुख पाठवत नाही,” नाथमहाराज म्हणाले, “त्याचा यथोचित पाहुणचार करतो.”</p>
<p class="TXT">“मी अतिथी नाही,” तो तरुण म्हणाला, “मी आपणासोबत राहायला आलो आहे. आपली चाकरी करायला आलो आहे.”</p>
<p class="TXT">“चाकरी करणार तर मोबदला ठरवायला हवा,” नाथ म्हणाले.</p>
<p class="TXT">“दोन वेळचं भोजन आणि या घरात आसरा इतकं पुरे मला,” तो म्हणाला. </p>
<p class="TXT">“या, आत तरी या,” नाथ म्हणाले. तो तरुण आत येऊन पसरलेल्या पथारीवर बसला.</p>
<p class="TXT">“आपण कोण? मूळ कुठचे? कोठून आला आपण? तसा आम्हांला चाकर नको आहे. पण आपण इथं राहू शकता,” नाथ म्हणाले.</p>
<p class="TXT">“धन्यवाद,” तो म्हणाला, “मला आपल्यासारख्या संतपुरुषांची सेवा करण्याची आवड आहे.”</p>
<p class="TXT">“पण आपण कुठून आलात?” नाथांनी विचारले.</p>
<p class="TXT">“आता हा प्रश्न नको. मी आलो खरा,” तो म्हणाला.</p>
<p class="TXT">“आपले कोणी आप्त, नातलग वगैरे?” नाथांनी विचारले.</p>
<p class="TXT">“सारेच माझे आप्त आणि नातलग,” तो म्हणाला.</p>
<p class="TXT">नाथांना आश्चर्य वाटले. शेवटी त्यांनी विचारले, “आपलं नाव काय?” </p>
<p class="TXT">“आता माझं नाव!” तो म्हणाला, “हजार नावं माझी. कोणतं नाव सांगू?” </p>
<p class="TXT"> “ज्या नावानं तुम्हांला हाक मारायची, ते नाव सांगा,” नाथ म्हणाले.</p>
<p class="TXT">“तुम्ही मला काही म्हणा. दगड्या म्हणा, धोंड्या म्हणा. मी ओ देईन.” तो म्हणाला. </p>
<p class="TXT">नाथांना विस्मय वाटला. मग थोडा विचार करून ते म्हणाले, “तुम्हांला खायला काय आवडतं?”</p>
<p class="TXT">“मला सगळं आवडतं,” तो म्हणाला, “लोक जे देतात ते मी खातो.”</p>
<p class="TXT">“समजा, तुमच्यासमोर मी खीर, लाडू, श्रीखंड, पुरणपोळी असे पदार्थ ठेवले, तर आधी काय घ्याल?” नाथांनी विचारले.</p>
<p class="TXT">“मी श्रीखंड घेईन,” तो म्हणाला.</p>
<p class="TXT">“ठरलं! आजपासून तू श्रीखंड्या,” नाथ म्हणाले.</p>
<p class="TXT">या श्रीखंड्याने नाथांच्या घरी काय काय कामे केली नाहीत.! झाडलोट केली, लाकडे फोडली, गोदावरी नदीवरून पाण्याच्या कावडी भरून आणल्या, नाथांच्या पूजेची उत्तम तयारी करत असे तो. पूजेची भांडी कशी लख्ख घासायचा. गंध उगाळून ठेवायचा. परडीभर फुलं, तुळशी, बेल आणायचा. त्याला काही सांगावे लागत नसे. गिरिजादेवींना स्वयंपाकात मदत करत असे. जेवणे झाल्यावर उष्टंशेणही करू लागत असे. श्रीखंड म्हणजेच पूजेसाठी लागणारे गंध नाथा भरपूर उगाळत असे, म्हणूनही त्याला ‘श्रीखंड्या’ हे नाव पडले.</p>
<p class="TXT">संध्याकाळी नाथमहाराज कीर्तनाला उभे राहात. त्यावेळीही श्रीखंड्या पडेल ते काम करत असे. कधी टाळ वाजवी तर कधी मृदंग. नाथ महाराज कीर्तनाला उभे राहात.</p>
<p class="Shlok">जित्या मायबापा न घालिती अन्न।</p>
<p class="Shlok">मेल्या प्रेतावरी करिती पिंडदान</p>
<p class="Shlok">पहा पहा संसारींचा कैसा आचारु। </p>
<p class="Shlok">जिता अबोला मा मेल्या उच्चारु</p>
<p class="Shlok">जित्या मायबापा न करिती नमन।</p>
<p class="Shlok">मेल्यामागें करिती मस्तक वपन</p>
<p class="Shlok">जित्या मायबापा धड गोड नाहीं।</p>
<p class="Shlok">श्राद्धीं तळण मळण परवडी पाहीं</p>
<p class="Shlok">जित्या मायाबापा गालीप्रदान।</p>
<p class="Shlok">मेल्या त्याचेनी नांवें देती गोदान</p>
<p class="Shlok">जित्या मायबापा नेदी प्याया पाणी।</p>
<p class="Shlok">मेल्या पितरांलागीं बैसती तर्पणीं</p>
<p class="Shlok">प्याया पाणी न घालिती सासरा जिता।</p>
<p class="Shlok">पिंडापाशीं येती मग दंडवता</p>
<p class="Shlok">एका जनार्दनीं कृपेचें तान्हें।</p>
<p class="Shlok">विधिनिषेध दोन्ही आतळों नेदी मनें</p>
<p class="TXT-Right">(श्री एकनाथ महाराजांचे अभंग – 3146)</p>
<p class="TXT">“माणूस मोठ्या हौसेनं प्रपंच मांडतो, संसार थाटतो. पण त्याचं या प्रपंचातलं आचरण कसं असतं. स्त्री असो वा पुरुष असो, आचरण कसं असतं? आई बाबा जिवंत आहेत, वृद्ध आहेत. त्यांना प्रेमानं खाऊ घालतील? नाव नको. मेल्यानंतर पिंडदान करतील. काय उपयोग? आता दोन पिढ्यांचं पटत नाही. बापलेकात छत्तीसचा आकडा. सासूसून? इथं तर विचारूच नका. मग अबोला. जन्मभर अबोला! मेल्यावर मात्र गळा काढकाढून आठवणी सांगतील. ‘केवढा आधार होता!’ म्हणतील. तिथं मात्र शब्द अपुरे पडतील. मातापित्यांना रोज वंदन करावे, असा सनातन धर्माचा सिद्धांत आहे. पण तो पालन करायचा नाही. माता-पिता गेल्यावर मात्र मुंडण करतात. आईवडिलांना गोडधोड देणार नाहीत. वेगवेगळी निमित्तं सांगतील. मेल्यानंतर गोडधोड तर करतीलच; शिवाय पापड कुरडया असे तळणही असेल. आईवडील जिवंत असताना मनातल्या मनात सतत शिव्याशाप देतील. वेळप्रसंगी उघडही अपमानास्पद बोलतील. मेल्यावर मात्र त्यांच्याच नावानं गायी दान करतील. आई-वडिलांनी प्यायला पाणी मागितलं, तर ते वेळेवर मिळायचं नाही. मेल्यावर मात्र पितरांना पाणी पाजायला तयार होतील. सुनासुद्धा सासऱ्याच्या पिंडाला दंडवत घालायला सरसावतील. आपल्या मनाला कोणत्याही विधिनिषेधाचा स्पर्श होऊ देत नाहीत.”</p>
<p class="TXT">असे कीर्तन रंगात आले होते. वाड्यासमोरचे आवार श्रोत्यांनी गच्च भरले होते. एक वडारी समाजातले जोडपे गर्दीच्या कडेकडेने जागा शोधत नाथांच्या शयनगृहाकडे आले. शयनगृहाचे दार उघडे होते. नाथांचा मंचक मऊ होता. अजाणतेपणाने दोघेही त्यावर बसले. खूप दमलेले होते दोघेही. तेथेच कलंडले. क्षणार्धात त्यांना गाढ झोप लागली. नाथांचे कीर्तन संपले. श्रेोते प्रसाद घेऊन गेले. उद्धवाचे लक्ष नाथांच्या उघड्या शयनगृहाकडे गेले. तो रागाने काही बोलण्याआधीच नाथांनी त्याला आवरले. नाथ, उद्धव आणि श्रीखंड्या तिघेही तेथे गेले. “श्रीखंड्या, दोन पांघरुणं आण. हळुवारपणे यांच्या अंगावर घाल. यांना कोणीही उठवू नका. दमून गेलेत बिचारे. दिवसभर खडक फोडतात, घाम गाळतात. ही खरी दैवाची झोप.” नाथ म्हणाले. उद्धव आणि श्रीखंड्याने एकेक पांघरूण आणून त्या दोघांच्या अंगावर हळुवारपणे घातले. दुसऱ्या दिवशी सकाळी त्या दोघांना उशिरा जाग आली. त्यावेळी नाथांचे सगळे घर जागे झाले होते. </p>
<p class="TXT">दोघेही उठून बघतात तर आपल्या अंगावर पांघरुणे. म्हणजे रात्रभर आपण नाथांच्या शयनगृहात त्यांच्याच मंचावर झोपलो होतो तर! त्यांना एकदम आपण अपराधी आहोत असे वाटले. त्यांनी धावत जाऊन नाथांचे पाय धरले. नाथांची क्षमा मागितली. नाथ म्हणाले, “यात क्षमा मागण्यासारखं काय घडलं? इतके कष्ट करता तुम्ही. मऊ शय्येचा अधिकार तुमचा आहे. जा तोंड धुऊन घ्या. रात्री जेवला नाही तुम्ही. तुमच्या वहिनींनी खायला केलं आहे. खाऊन, दूध घेऊन जा.” त्या दोघांच्या डोळ्यांमधून अश्रू वाहू लागले. त्यांनी तोंड धुतले. नाथांघरचा पाहुणचार घेऊन ते परत गेले.</p>
<p class="Shlok">शुद्धभावें गावें नाम श्रीहरीचें। </p>
<p class="Shlok">भेदभाव साचे टाकूनिया</p>
<p class="Shlok">भोळेभाविक ज्याच्या आहे देव जवळा।</p>
<p class="Shlok">टवाळास निराळा भास दिसे</p>
<p class="Shlok">अविश्वासियासी होय बोध वायां। </p>
<p class="Shlok">ब्रह्मज्ञान तया सांगून काय</p>
<p class="Shlok">एका जनार्दनीं अभाविक खळ। </p>
<p class="Shlok">बोध तो सकळ जाय वाया</p>
<p class="TXT-Right">(श्री एकनाथ महाराजांचे अभंग – 3211)</p>
<p class="TXT">नाथ महाराज अद्वैत जगत होते. जातपात, उच्चनीच, स्त्रीपुरुष, गरीब श्रीमंत, लहानथोर असा कोणताही भेदभाव त्यांच्या ठायी नव्हता. त्यांचे जीवन प्रेम, करुणा, क्षमा, शांती आणि भक्ती या पंचगुणांनी परिपूर्ण होते. निंदक, छलक यांच्याशीही त्यांनी कधी वैर धरले नाही. नाथांना अनेक लोक मनापासून मानत असत. त्याचा काही कर्मठ लोकांना राग येई. ते संधीची वाट बघत असत.</p>
<p class="TXT">नाथांच्या घरी श्राद्ध होते. नाथांनी जसे श्राद्धाचे ब्राह्मण सांगितले तसे गावातील इतर लोकांनाही निमंत्रण दिले. गावकुसाबाहेरच्या अंत्यजांनासुद्धा श्राद्धभोजनाचे निमंत्रण गेले. पितरांच्या निमित्ताने गावजेवणच झाले. काही कर्मठ लोक आणि त्यांच्या धाकाने काही भिऊन आले नाहीत. बाकी सारा गाव एका पंगतीस भोजनास बसला होता. नाथमहाराज, गिरिजादेवी, उद्धव, श्रीखंड्या, सखा आणि त्यांचे सांगाती यांनी कोणाला काही कमी पडू दिले नाही. या पंगतीत नाथांचे खरे पितरही अवतीर्ण झाले. सूर्यनारायण, चक्रपाणी आणि भानुदास महाराज. नाथमहाराजांना भरून आले. त्यांनी आणि सर्व कुटुंबियांनी या पितरांचे दर्शन घेतले. त्यांच्या चरणी मस्तक ठेवले. त्यांना भोजन वाढून तृप्त केले. ते संतुष्ट झाले आणि सर्वांना आशीर्वाद देऊन अंतर्धान पावले. जसे नाथांचे पितर आले तसेच जे कर्मठ लोक आले नव्हते, त्यांचे पितरही स्वत: जेवायला आले. गंमत बघण्यासाठी ते कर्मठ लोक जमा झाले होते. त्यांना आपले पितर जेवायला आलेले दिसले. कोणाचे अण्णा, कोणाचे दादा, कोणाचे नाना, कोणाचे पंत. आळवाचा भुरका मारत होते, खीर ओरपत होते. कर्मठ पार ओशाळून गेले. त्यांनी तेथून काढता पाय घेतला.</p>
<p class="Shlok">तळीं पृथ्वी वरी गगन। </p>
<p class="Shlok">पाहतां दोन्हीही समान</p>
<p class="Shlok">रूप नाम वर्णाश्रम। </p>
<p class="Shlok">कर्म अकर्म बद्धता</p>
<p class="Shlok">धर्म अर्थ काम मोक्ष। </p>
<p class="Shlok">ऐशी वेद बोले साक्ष</p>
<p class="Shlok">एका जनार्दनीं शुद्ध। </p>
<p class="Shlok">नाहींभेद भूतमात्रीं</p>
<p class="TXT-Right">(श्री एकनाथ महाराजांचे अभंग – 3249)</p>
<p class="TXT">नाथांच्या वाड्याशेजारी आणखी एक मोठा वाडा होता. त्याचा मोठा व्यापार होता. सारा दिवस त्याचा व्यवहारात आणि प्रपंचात संपून जाई. इच्छा असूनही त्याला देवाला जाता येत नसे. कथेला, प्रवचनाला, कीर्तनाला जाण्यासाठी त्याच्याजवळ वेळच नसे. एक दिवस त्याच्या पेढीसमोरून नाथमहाराज जात असताना त्याने महाराजांना साद घातली, “नमस्कार नाथजी. तुमी तर एकदम देवमाणस. आमाला लै आवड देवाची. पर वक्तच गावत न्हाई. त्या द्येवानं इतका सगला दिला पण वक्त नाय दिला.” तो म्हणाला. त्याची अडचण नाथ महाराजांच्या लक्षात आली. ते म्हणाले, “शेठजी, तुमच्या दुकानात दुपारच्या वेळी गर्दी कमी असते. त्यावेळी मी येईन. आपण विष्णुसहस्रनामाचा पाठ करू.” शेठजींनी हात जोडले, “असा जाला तर द्येवच पावला. पन मला जमेल ना? आपन संस्कृतमदे एकदम अडानी.” “चिंता करू नका. मनापासून प्रयत्न कराल तर सहज जमेल.” नाथ म्हणाले. </p>
<p class="TXT">नाथ रोज दुपारी त्याच्या दुकानात जाऊन त्याला विष्णुसहस्रनामाचा एकेक श्लोक लिहून देत. तो त्याच्याकडून घोकून घेत. त्या व्यापाऱ्याला उशिरा उठायची सवय होती. तो रोज सूर्योदयापूर्वी पहाटे उठू लागला. स्नान करून श्लोकाचे पारायण करू लागला. आज एक, उद्या दोन, परवा तीन असे बघता बघता त्याचे विष्णुसहस्रनाम मुखोद्गत झाले. त्याचा आनंद गगनात मावेना. त्याची वैखरी त्या स्मरणाशिवाय काही करेनाशी झाली. यथाकाल त्याने आपला व्यापार मुलांवर सोपवला. स्वत: नामस्मरणात दंग झाला आणि अखेरीस त्याचा उद्धार झाला. तो विष्णुलोकी गेला. </p>
<p class="Shlok">जयामुखीं नाममंत्र। </p>
<p class="Shlok">तया जग हें पवित्र</p>
<p class="Shlok">नाम वदे ज्याची वाचा। </p>
<p class="Shlok">देव हृदयीं वसे साचा</p>
<p class="Shlok">नामीं प्रीति अखंड ज्यासी। </p>
<p class="Shlok">मोक्ष तया करीं वसे</p>
<p class="Shlok">एका जनार्दनीं नाम। </p>
<p class="Shlok">हेंचि चैतन्य निजधाम</p>
<p class="TXT-Right">(श्री एकनाथ महाराजांचे अभंग – 1214)</p>


<p class="Page-Break"> </p>
<p class="Heading" id="toc_marker-15">१३ - नाथांना भगवंतदर्शन</p>
<p class="Shlok">पश्य मे पार्थ रूपाणि शतशोऽथ सहस्रश:।</p>
<p class="Shlok">नानाविधानि दिव्यानि नानावर्णाकृतीनि च॥</p>
<p class="TXT-Right">(गीता अध्याय – 11  श्लोक – 5)</p>
<p class="TXT">“भगवंत अर्जुनाला सांगताहेत, हे अर्जुना! आता तू माझी शेकडो-हजारो नाना प्रकारची, नाना रंगांची आणि नाना आकारांची वेगवेगळी रूपं बघ.” नाथांनी आजच्या निरूपणाला ‘विश्वरूपदर्शन’ हा विषय घेतला होता. “बरं का मंडळी, भगवंतांचं विश्वरूपदर्शन घेणं इतकं सोपं नाही. अर्जुनाला ते दर्शन सुसह्य व्हावं म्हणून त्यांनी त्याला दिव्य दृष्टीही दिली होती. भगवंत आपलं विश्वरूप प्रकट करताहेत. या दर्शनासाठी प्रेक्षक दोन होते, अर्जुन आणि संजय. या दर्शनाचं वर्णन करून संजय महाराज धृतराष्ट्रांना सांगत होता. म्हणजे श्रोता एक होता. काय पाहिलं अर्जुनानं? अदितीचे बारा पुत्र, आठ वसू, अकरा रुद्र, दोन अश्विनीकुमार, एकोणपन्नास मरुद्गण, संपूर्ण जग-चराचर सृष्टी भगवंतांनी दाखवली. मग भगवंत विराट स्वरूप दाखवतात. अनेक तोंडे, अनेक डोळे, अनेक विस्मयकारक दर्शने, अंगावर दिव्य अलंकार, हातात दिव्य शस्त्रं, अंगावर विविध वस्त्रं, कंठात दिव्य माळा, सर्व बाजूंनी मुख असलेलं रूप, ज्यानं हजारो सूर्यांचं तेज धारण केलं आहे. अर्जुनानं त्या प्रकाशमान तेजस्वी विश्वरूपाला नम्रभावानं वंदन केलं.  अर्जुनाला या रूपात कमळपुष्पावर विराजमान ब्रह्मदेव, शंकर, ऋषी-मुनी, दिव्य सर्प दिसले. या विश्वरूपाला आरंभ, मध्य, अंत काही नव्हते. हे रूप अनंत होते. भगवंतांच्या मस्तकी मुकुट होता. त्यांनी चक्र, गदा धारण केले होते. ते रूप अतिशय तेजस्वी आणि अमर्याद होते. मंडळी! पुढं ते विराट रूप अधिक विराट होत गेलं. अनेक तोंडं, अनेक डोळे, अनेक हात, अनेक मांड्या-पाय, अनेक पोटं, अनेक दाढा असं भयंकर रूप पाहून अर्जुन पार घाबरून गेला. त्याला ते विराटरूप सहन होईना. त्यानं भगवंतांना प्रार्थना केली- </p>
<p class="Shlok">किरीटिनं गदिनं चक्रहस्तमिच्छामि त्वां द्रष्टुमहं तथैव।</p>
<p class="Shlok">तेनैव रूपेण चतुर्भुजेन सहस्रबाहो भव विश्वमूर्ते॥</p>
<p class="TXT-Right">(गीता अध्याय – 11  श्लोक – 46)</p>
<p class="TXT">‘भगवंता, आधीप्रमाणेच आपण मुकुट धारण करून, हातात चक्र-गदा आहे असं रूप धारण करा. हे विश्वरूप सहस्रबाहो, आपण पहिल्याच चतुर्भुज रूपांत प्रकट व्हा.’ अर्जुन भगवंताला मूळ रूपात बघू इच्छितो. भगवंत मूळ रूपात येतात. बोला, “जय जय राम-कृष्ण-हरी, वासुदेव-हरी, पांडुरंग हरी, पंढरीनाथ महाराज की...” सारे श्रोते म्हणतात, “जय.”</p>
<p class="TXT">आज श्रोते तृप्त झाले. प्रसाद घेऊन निघाले. एक अंत्यज जोडपे आले. ते जोडपे नेहमी कीर्तनाला येत असे. त्यातल्या नवऱ्याचे नाव विवेकनाक होते. त्याला सर्व लोक राणू म्हणत. पत्नीचे नाव रखमा होते. त्या दोघांनीही नाथ महाराजांना त्यांच्या चरणांवर डोई ठेवून नमस्कार केला.</p>
<p class="TXT">“म्हाराज, एक इचारू? चालंल न्हवं?” राणूनं विचारलं.</p>
<p class="TXT">“विचार की. न चालायला काय झालंय!” नाथ म्हणाले.</p>
<p class="TXT">“ते इस्वरूप दर्सन दिलं देवानं. त्या वक्ताला मी कुटं असन? आनी कंच्या रूपात असन?” राणूनं विचारलं.</p>
<p class="TXT">“राणू, तू तिथंच होतास आणि तू त्या कृष्णरूपातच होतास,” नाथ म्हणाले. </p>
<p class="TXT">“मी हुतो तिथं? आनी किसनदेवाच्या रूपात हुतो?” राणूला आश्चर्य वाटले. </p>
<p class="TXT">“अरे राणू, तू, ही रखमा, आपण सर्वजण कृष्णरूपच आहोत. अरे! इतकंच काय, पशू, पक्षी, पर्वत, वृक्ष, सागर, नद्या हे नभांगण सारं सारं कृष्णरूपच आहे,” नाथमहाराज म्हणाले.</p>
<p class="TXT">दुसऱ्या दिवशी कीर्तनाला येताना रखमानं राणूला विचारलं, “आइकलंसा, माज्या मनात एक गोस्ट आलीया. आता तसं हुईल का न्हाई मला ठावं न्हाई. पण हुईल असं वाटतंया.”</p>
<p class="TXT">“काय हाय तुज्या मनात, सांग तरी,” राणू म्हणाला.</p>
<p class="TXT">“नाथम्हाराज आनी गिरजादेवी दोगास्नी आपल्या घरी जेवाय बोलवावं, आसं वाटतंया. त्यांचं पाय आपल्या घराला लागावं, त्यांचं उस्टं आपल्या घरात सांडावं. पन येतील न्हवं दोगंबी?” रखमानं विचारलं.</p>
<p class="TXT">“येतील की,” राणू म्हणाला, “आबाळागत मोटं मन हाय त्यांचं!”</p>
<p class="TXT">त्या दिवशीच्या कीर्तनानंतर राणू आणि रखमाने नाथांना आपल्या घरी जेवणाचे निमंत्रण दिले. दोघेही सकाळी उठून कामावर जात. यामुळे जेवणाची वेळ संध्याकाळची ठरली. नाथांनी होकार दिला. राणू आणि रखमा दोघांनाही खूप आनंद झाला. तो त्यांनी खूप लोकांसमोर व्यक्त केला. बघता बघता नाथमहाराज आणि गिरिजादेवी गावकुसाबाहेरच्या अंत्यजवाड्यात जेवायला जाणार ही वार्ता साऱ्या पैठणभर झाली. नाथ महाराज आणि गिरिजादेवी संध्याकाळी ठरल्याप्रमाणे निघाले. जाताना श्रीखंड्या म्हणाला, “महाराज, आपण जेवायला निघालात, आजच्या कीर्तनाचं काय?” नाथ म्हणाले, “तू आणि उद्धव  इथं थांबा. लोकांची क्षमा मागून सांगा की आज कीर्तन होणार नाही.” नाथमहाराज आणि गिरिजादेवी राणूच्या घरी आले. राणूने आणि रखमाने दोघांचेही अतिशय प्रेमाने स्वागत केले. त्यांना आग्रह करकरून वाढले.</p>
<p class="TXT">इकडे श्रीखंड्या उद्धवाला म्हणाला, “उद्धवा, कीर्तन रद्द करायचं नाही. आज नाथमहाराजांच्या जागी मी उभा राहीन. तू मृदंग घे आणि सखा टाळ घेईल.” उद्धवाला आनंद झाला. सखाही आला. नेहमीप्रमाणे कीर्तनाची मंडळी आली. श्रीखंड्याने नाथांप्रमाणे वस्त्रे परिधान करून कीर्तनाला आरंभ केला. मंडळींना एकनाथच दिसले. काही मंडळी आश्चर्याने अंत्यजवाड्याकडे धावली. तेथे नाथमहाराज पत्नीसह जेवत आहेत आणि इथं त्यावेळी नाथवाड्यात नाथमहाराजांचे कीर्तन सुरू आहे. लोकांना महदाश्चर्य वाटले. त्यांना आपण जागे आहोत की गाढ निद्रेत, का आपण स्वप्न पाहात आहोत, तेच कळेना. त्यांनी एकमेकांना चिमटे काढून पाहिले.</p>
<p class="TXT">राणू-रखमाचा पाहुणचार घेऊन नाथमहाराज आणि गिरिजादेवी घरी परतले. मार्गातच त्यांना ‘त्यांचेच कीर्तन आज खूप रंगले,’ असेही काहीजणांनी सांगितले. इकडे कीर्तन संपून प्रसाद घेऊन मंडळी आपापल्या घरी परतली होती. नाथ घरी आले, तेव्हा श्रीखंड्या, उद्धव आणि सखा आवराआवर करत होते. नाथ म्हणाले, “श्रीखंड्या, आज कीर्तन केलंस म्हणे! अरे, कीर्तन तू केलंस का मी? लोक म्हणतात की कीर्तन मीच केलं.” श्रीखंड्या म्हणाला, “क्षमा करा महाराज. आपली वस्त्रं परिधान करून मी कीर्तन केलं. त्यामुळं लोकांना तुम्हीच कीर्तन केलं असं वाटलं असावं. आपण कीर्तन रद्द करायला सांगितलं होतं. पण तुम्हीच नेहमी म्हणता नित्यकर्म चुकता नये. कीर्तन व्हायलाच हवं.” नाथांनी श्रीखंड्याला आलिंगन दिले, “श्रीखंड्या आज मी धन्य झालो,” नाथ गहिवरून म्हणाले.</p>
<p class="Shlok">जन्ममरणांच्या आवर्ती। </p>
<p class="Shlok">पडिले संसारीं सदा भ्रमती।</p>
<p class="Shlok">त्या प्राणियां कलियुगाप्रती। </p>
<p class="Shlok">कीर्तनें गती नृपनाथा॥</p>
<p class="Shlok">कलियुगीं कीर्तनासाठीं। </p>
<p class="Shlok">संसाराची काढूनि कांटी।</p>
<p class="Shlok">परमशांतिसुखसंतुष्टीं। </p>
<p class="Shlok">पडे मिठी परमानंदीं॥</p>
<p class="Shlok">ऐसा कीर्तनीं परम लाभु। </p>
<p class="Shlok">शिणतां सुरनरां दुर्लभु।</p>
<p class="Shlok">तो कलियुगीं झाला सुलभु। </p>
<p class="Shlok">यालागी सभाग्यां लोभु हरिकीर्तनीं॥</p>
<p class="Shlok">‘कीर्तनास्तव चारी मुक्ती। </p>
<p class="Shlok">भक्तांपासीं वोळंगती।</p>
<p class="Shlok">हें न घडे’ कोणी म्हणती। </p>
<p class="Shlok">ऐक ते  स्थिती नृपनाथा॥</p>
<p class="Shlok">कीर्तनीं  हरिनामाचा पाठा। </p>
<p class="Shlok">तेणें देवासी संतोष मोठा।</p>
<p class="Shlok">वेगीं सांडोनि वैकुंठा। </p>
<p class="Shlok">धांवे अवचटा कीर्तनामाजीं॥</p>
<p class="TXT-Right">(श्री एकनाथी भागवत अध्याय– 5. 422 ते 426)</p>
<p class="TXT">द्वारकेला मदनराय शर्मा नावाचे गृहस्थ बारा वर्षे श्रीकृष्णाची आराधना करत होते. बारा वर्षे त्यांनी भगवद्दर्शनासाठी कठोर तपाचरण केले. ज्या दिवशी बारा वर्षे संपून गेली, त्याच्या दुसऱ्या दिवशी त्यांनी विषप्राशन करून प्राणत्याग करण्याचा निश्चय केला. मदनरायांचे जीवन आणि त्यांचा प्राणत्याग यामध्ये केवळ एक रात्र होती. त्या रात्री भगवंतांचे चिंतन करत मदनराय झोपी गेले. मध्यरात्री त्यांच्या स्वप्नात स्वयं रुक्मिणीदेवी आल्या. त्यांनी मदनरायांना सांगितले, “तुम्ही ज्यांच्या दर्शनासाठी तपाचरण करत आहात, ते महाराष्ट्रात पैठण नावाच्या गावात त्यांचे परमभक्त एकनाथ यांच्या घरी श्रीखंड्याच्या रूपात भक्तसेवा करत आहेत. तुम्ही विष प्राशन न करता पैठणला जा. तिथे तुमची दर्शनेच्छा पूर्ण होईल.” एवढे सांगून रुक्मिणीदेवी अंतर्धान पावल्या.</p>
<p class="TXT">दुसऱ्या दिवशी मदनराय पैठणला येण्यासाठी त्वरेने निघाले. अंतर खूप होते. दोन-अडीच दिवस लागले. परंतु तहान, भूक, श्रम या गोष्टी मदनराय विसरून गेले होते. त्यांच्यासमोर एकच ध्येय होते, भगवंतांचे दर्शन! पैठण गावी एकनाथांच्या वाड्यासमोर मदनराय आले तेव्हा नाथांचे कीर्तन झाले होते. मंडळी प्रसाद घेऊन आपापल्या घरी गेली होती. मदनराय चौकशी करत वाड्यात शिरले. नाथांनी त्यांचे स्वागत केले. खायला प्रसाद, प्यायला दूध दिले. नंतर मदनराय म्हणाले, “मी श्रीखंड्याला भेटण्यासाठी आलो आहे.” नाथ म्हणाले, “श्रीखंड्या होय, आहे की.” मग त्यांनी आधी श्रीखंड्याला हाक मारली. तो काही आला नाही. उद्धवाला बोलावले आणि सांगितले, “उद्धवा! हे अतिथी श्रीखंड्याला भेटायला आले आहेत, जरा बोलावून आण त्याला.” उद्धव त्याप्रमाणे शोधायला गेला. श्रीखंड्या कामानिमित्ताने ज्या ज्या ठिकाणी जात असे, त्या त्या ठिकाणी तो जाऊन आला. श्रीखंड्या काही सापडला नाही. निराश होऊन तो परतला. नाथांना वाटले, रात्री भोजनावेळी तो येईल. पण त्याही वेळी तो आला नाही. नाथ जेवले नाहीत. आग्रह करूनही मदनराय जेवले नाहीत. उद्धव, गिरिजादेवी कोणीच जेवले नाही. दुसऱ्या दिवशी सकाळी नाथ लवकर उठले. रात्रभर त्यांना श्रीखंड्याच्या विचाराने झोपच आली नव्हती. जीवनात इतकी अस्वस्थता त्यांना प्रथमच जाणवत होती. स्नान, देवपूजा आवरून श्रीखंड्याला शोधायसाठी बाहेर पडले. उद्धवही बाहेर पडला. खूप वेळाने दोघेही परतले. श्रीखंड्या मिळाला नाही. भोजनवेळ टळून गेली. शेवटी नाथांना मोठा हुंदका फुटला. सारे शरीर गदगद हलू लागले. गिरिजादेवी, उद्धव दोघांच्याही डोळ्यांमधून अश्रू वाहू लागले. श्रीखंड्याने साऱ्यांनाच विलक्षण जीव लावला होता.</p>
<p class="TXT">“अहो मदनराय, आपण आमच्या श्रीखंड्याचे कोण आहात?” आवेग ओसरल्यावर नाथांनी विचारले, “काल संध्याकाळी कीर्तनात तो मृदंग वाजवत होता. आपण आलात आणि तो नाहीसा झाला. त्याचं आणि आपलं काय नातं आहे? आपण त्याला घरी परत न्याल म्हणून घाबरून तो निघून गेला का? त्यानं आपलं नाव, गाव, पत्ता आम्हांला काही सांगितलं नाही. श्रीखंड्या हे नावसुद्धा आम्हीच ठेवलंय त्याचं. त्याच्याशिवाय क्षणही जात नाही आमचा. आता तुम्हीच भेटवा आम्हांला आमच्या श्रीखंड्याला!” नाथांनी मदनरायांसमोर येऊन हात जोडले.</p>
<p class="TXT">मदनरायांनी नाथांचे हात आपल्या हाती घेतले. ते म्हणाले, “मी सुद्धा आपल्यासारखाच. गेली बारा वर्षं व्रतस्थ आहे. फक्त दर्शनाची इच्छा. त्यांचं माझं नातं भगवंत आणि भक्ताचं. बारा वर्षं होऊनही दर्शन दिलं नाही, म्हणून मी विष घेऊन जीवन संपवावं, असं ठरवलं. रात्री साक्षात रुक्मिणीदेवींनी स्वप्नात येऊन सांगितलं. ‘तुम्हांला ज्यांचं दर्शन घ्यायचं आहे, ते पैठणला एकनाथांघरी  श्रीखंड्या म्हणून भक्तसेवा करण्यात मग्न आहेत.’ एकनाथ महाराज, हा श्रीखंड्या म्हणजे वासुदेव, देवकीनंदन, कौसल्यानंदन, वंशीधर, गोपाळ, युगंधर श्रीकृष्ण आहे.” मदनरायांचे हे वाक्य कानी पडताच एकनाथ कोसळले. लहान मुलासारखे रडू लागले. मदनराय, उद्धव, गिरिजादेवी तिघेही त्यांचे सांत्वन करू लागले. भावनेचा आवेग ओसरला. नाथ तरातरा देवघरात आले. त्यांच्या मागून गिरिजादेवी, उद्धव आणि मदनरायही आले. नाथांनी बाळकृष्णासमोर हात जोडले, ते थरथरत्या स्वरात म्हणाले, “भगवंता, मी तुझी सेवा करायची. तूच माझी सेवा केलीस? इतका जवळ असून मी तुला ओळखू शकलो नाही. मीच...मीच कुठं तरी तुझ्या सेवेत कमी पडलो असणार. देवा माझा कान पकडून मला सांगायचंस रे! देवा, गोदावरीवरून पाण्याच्या कावडी भरून घरातले रांजण भरलेस, जळणासाठी लाकडं फोडलीस, माझ्या पूजेसाठी गंध उगाळलंस, फुलं गोळा केलीस, पूजेची उपकरणी लख्ख ठेवलीस, जेवणाच्या पंगती उठल्यावर उष्ट्या पत्रावळी काढल्यास, कीर्तनात मृदंग-टाळाचा ताल धरलास, एकदा तर माझ्या जागी तूच कीर्तन केलंस. कन्हय्या, तू हे सारं ओझं माझ्यावर का लादलंस? मला इतका अपराधी का रे केलंस?”</p>
<p class="TXT">“नाथा, तुम्ही ब्रह्मज्ञ. तुम्ही असं दु:ख करू नये. तुमच्या, या मदनरायांच्या जशा इच्छा असतात, तशा आमच्याही इच्छा असतात,” देवघरात आवाज घुमला, “अरे, तुम्ही भक्त आहात म्हणून आम्ही भगवंत आहोत.” </p>
<p class="TXT">“देवा, मी तरी किती पापी, मी तुम्हांला ओळखलं नाही. तुमची सेवा मी घेतली,” नाथ म्हणाले, “खरं तर माझ्या लक्षात यायला हवं होतं. माझ्याकडून निश्चित काही अपराध झाला असणार म्हणूनच मी तुम्हांला ओळखलं नाही.”</p>
<p class="TXT">नाथांच्या या वाक्याची पूर्तता झाली आणि देवघर विलक्षण तेजाने भरून गेले. मस्तकी मुकुट, शोभे सुंदर मोरपीस, तुळशीहार गळा, पीतांबर कासेला, हाती मुरली, मुखी प्रसन्न हास्य, असा योगयोगेश्वर चौघांच्या समोर प्रकट झाला. मदनरायांच्या नेत्रांमधून आनंदाश्रू वाहू लागले. त्यांनी भगवंतांच्या चरणांवर लोळण घेतली. उद्धवही धन्य झाला. त्यालाही ईशदर्शन झाले होते. “नाथा, गिरिजादेवी, तुम्ही मला ओळखू शकला नाहीत, याचं दु:ख मानू नका. तशी माझीच योजना होती,” भगवंत म्हणाले, “खरोखर, इथल्या वास्तव्यात मला तुमच्या रूपात मातापित्याची वत्सल ममता लाभली. मी श्रीखंड्या होतो, अनुभूती अविस्मरणीय! नाथा, प्रपंचाचा परमार्थ तो हाच. अशा भक्तांची मला ओढ होती आणि आहे. माझ्या श्रमांची किमपीही चिंता करू नका. त्या श्रमांनी मला परमानंद प्राप्त झाला.” “पण देवा, आपण जरा लवकरच मूळ ईशरूपात परतलात. मी आणि हरीच्या आईनं श्रीखंड्याचं लग्न मोठं थाटामाटात करायचं असं ठरवलं होतं,” नाथ थोड्या मिस्किलपणे म्हणाले.</p>
<p class="TXT">यावर भगवंत मोकळेपणाने स्मित करत म्हणाले, “एकनाथा, गिरिजादेवी, माझे कमी का विवाह झाले म्हणून आणखी एक. त्यापेक्षा एकनाथा, तुझी काव्यप्रतिभा अलौकिक आहे. माझ्या एका विवाहाचे वर्णन करणारा ग्रंथ लिही.”</p>
<p class="TXT">“कोणत्या विवाहाचं वर्णन करू?” नाथांनी विचारले.</p>
<p class="TXT">“रुक्मिणी - स्वयंवर!” भगवंत म्हणाले.</p>
<p class="TXT">भगवंतांनी चारही भक्तांना आशीर्वचन दिले आणि ते अंतर्धान पावले. मदनराय नाथांघरचा पाहुणचार घेऊन तृप्त मनाने आपल्या गावी परतले. नाथांनी रुक्मिणीस्वयंवर रचनेचा संकल्प सोडला. पण बराच काळ श्रीखंड्या, त्याचे घरातील राबणे, त्यांच्या मनातून जाईना.</p>
<p class="Shlok">तुम्ही करुनियां सेवा। </p>
<p class="Shlok">वाढविलें मज नांवा</p>
<p class="Shlok">ऐसा कृपाळू उदार। </p>
<p class="Shlok">पांडुरंगा तूं निर्धार</p>
<p class="Shlok">नानापरी उपचार। </p>
<p class="Shlok">नित्य पुरवा अपार</p>
<p class="Shlok">उतराई नोहे देखा। </p>
<p class="Shlok">म्हणे जनार्दनीं एका</p>
<p class="Shlok">पूजा उपचार। </p>
<p class="Shlok">मज पुरविले अपार</p>
<p class="Shlok">कळूं दिली नाहीं मात। </p>
<p class="Shlok">अपराधी मी पतीत</p>
<p class="Shlok">जडजीवां उद्धरीलें। </p>
<p class="Shlok">एका जनार्दनीं ऐसें केलें</p>
<p class="Shlok">तुम्ही कृपाळुजी देवा। </p>
<p class="Shlok">केली सेवा आवडी</p>
<p class="Shlok">करूनी सडा संमार्जन। </p>
<p class="Shlok">पाळिलें वचन प्रमाण</p>
<p class="Shlok">उगाळुनि गंध पुरविलें। </p>
<p class="Shlok">सोहोळे केले दासाचे</p>
<p class="Shlok">ऐसा अपराधी पतीत। </p>
<p class="Shlok">एका जनार्दनीं म्हणत</p>
<p class="TXT-Right">(श्री एकनाथ महाराजांचे अभंग – 1862, 63, 64)</p>


<p class="Page-Break"> </p>
<p class="Heading" id="toc_marker-16">१४ - श्रीहरी आले नाथाघरी</p>
<p class="TXT">श्रीखंड्या गेला. खूपखूप जीव लावून गेला. भगवंतांची माया ही अशी. मनाच्या कोंदणात घट्ट बसणारी. न संपणारी, न आटणारी. अशीच भावस्थिती ज्ञानेश्वरांची झाली असेल का? अशीच मन:स्थिती नामदेवांची भगवंतांनी त्यांचा नैवेद्य खाल्‍ल्यावर झाली असेल का? जनाबाईंबरोबर हा दळू-कांडू लागत असे, कचरा साफ करत असे. माझा श्रीखंड्याही असाच. त्यावेळी वाटायचे, याच्यात इतके सामर्थ्य येते कोठून? या साऱ्याची परिणती दर्शनानंद! गोरोबा, चोखोबा याच अनुभूतीने समृद्ध. खरे तर परिस्थिती फार निराळी नाही. परकी राज्यकर्ते. त्यांना या समाजाच्या भल्याबुऱ्याशी देणेघेणे नाही. समाज संस्कारित राहावा, समाजशकट नीट चालावे म्हणून धर्म. व्यक्तीव्यक्तीचे चारित्र्य घडावे म्हणून धर्म. जीवनक्रम म्हणजेच ब्रह्मचर्य, गृहस्थ, वानप्रस्थ, संन्यास अशा चार आश्रमांमधील कर्मधर्म. आपल्या सद्गुरूंनी प्रपंच करून परमार्थ करण्याची आज्ञा दिली. प्रपंचाचाच परमार्थ करावा, करता येतो. शेवटी हा सारा समाज म्हणजेच एक प्रपंच. पूर्वी ही भरतभूमी जगताच्या गुरुस्थानी होती. साऱ्या भरतवर्षाने त्या काळी अत्युच्च समाज जीवनपद्धतीने परमार्थ साधला. याचेच आकर्षण परकीयांना असेल का? छे छे! परकीयांना सोन्याचे, संपत्तीचे, भूसंपादनाचे आकर्षण. तीच चटक आम्हीही लावून घेतली. जास्तीत जास्त सारे माझे. मी मोठा, माझा वर्ण, माझी जात! नसलेले भेदभाव जन्माला घातले. विसरलो राजा हरिश्चंद्राला, विसरलो प्रभू रामचंद्रांना, विसरलो युगंधराला. नंतर ज्ञानेश्वरांनी माउली बनून समाजाला सांगितले, ‘बाबांनो भेदभाव बाळगू नका, देवाला आवडत नाही.’ अठरापगड जातीजमातीमधल्या संतांचे संघटन केले. केवढा कार्याचा हिमाचल उभा केला त्यांनी! आपण किती भाग्यवान आहोत. यांची परंपरा लाभली आपल्याला. नामदेवांनी सारे जीवन याच ध्येयासाठी चंदनकाष्ठांप्रमाणे झिजवले. घराण्याची परंपरा म्हणावी तर आपले पणजे भानुदास महाराज. तसा विचार केला तर मीसुद्धा भाग्यवान. जनार्दन स्वामींसारखे सद्गुरू आपल्याला लाभले. दत्तदर्शन, विष्णुदर्शन झाले. जीवन धन्य झाले.</p>
<p class="TXT">नाथमहाराज विचार करता करता बालपणात गेले. आजी-आजोबांच्या लाडाकोडात बालपण गेले. मुंजीनंतर आपण गुरुजींकडून शिकावे अशी त्यांची इच्छा. त्यांची इच्छा योग्यच होती. पण आपल्याला होता सद्गुरूंचा शोध. ते वृद्ध वारकरी काका भेटले आपल्याला. ‘पंढरी’, ते वारकरी काका की स्वयं पांडुरंग? पांडुरंगच तो! सद्गुरूंनी बरोबर ओळखले त्यांना. तो भक्तवत्सलच! कटेवरी कर ठेवून विटेवरी उभा! त्याच्या भेटीसाठी त्या पंढरपुरी, भूवैकुंठी जायला हवे.</p>
<p class="TXT">नाथमहाराजांनी येत्या आषाढी एकादशीला पंढरपुरला जाण्याचा निर्णय घेतला. पैठणातले त्यांचे सांगाती, भक्तभाविक यांचा मेळा झाला. सगळ्यांची जात एकच, ‘वारकरी!’ संतांचे अभंग गात पैठणहून दिंडी निघाली. दशमीला संध्याकाळी पंढरपुरला येऊन पोचली. भक्तवत्सलाच्या मंदिराचे कळसदर्शन झाले. चंद्रभागेच्या पवित्र जलस्पर्शाने संतांचा आठव झाला. संतवृत्ती कशी?</p>
<p class="Shlok">काम क्रोध लोभ नाहीं संतां अंगीं। </p>
<p class="Shlok">वर्तताती जगीं जगरूप</p>
<p class="Shlok">नातळोनी संसारा दाविती पसारा। </p>
<p class="Shlok">भाव एक खरा विठ्ठलपायीं</p>
<p class="Shlok">आणिकांची स्तुती नायकती कानीं। </p>
<p class="Shlok">न बोलती वचनीं वायां बोला</p>
<p class="Shlok">एका जनार्दनीं तेचि संत तारू। </p>
<p class="Shlok">भवाचा सागरू उतरती</p>
<p class="Shlok">संतांचे ठायी नाहीं द्वैतभाव। </p>
<p class="Shlok">रंक आणि राव सारिखाची</p>
<p class="Shlok">संतांचें देणें अरिमित्रां सम। </p>
<p class="Shlok">कैवल्याचें धाम उघड तें</p>
<p class="Shlok">संतांची थोरीव वैभव गौरव। </p>
<p class="Shlok">न कळे अभिप्राय देवासी तो</p>
<p class="Shlok">एका जनार्दनीं करी संतसेवा। </p>
<p class="Shlok">परब्रह्म ठेवा प्राप्त जाला</p>
<p class="TXT-Right">(श्री एकनाथ महाराजांचे अभंग – 1570, 71)</p>
<p class="TXT">आषाढी एकादशी. पंढरपूर वारकऱ्यांच्या गर्दीने भरून गेले. साऱ्यांनी चंद्रभागेत स्नान केले. भगवंतांचे मनोभावे दर्शन घेतले. नामदेवांची पायरी, चोखोबाकाकांची समाधी. खरोखर हे भूवैकुंठच! चंद्रभागेचे वाळवंट भक्तभागवतांनी फुलून गेलेले. एक वारकरी नाथांना म्हणाला, “नाथमहाराज, इथं होऊ द्या आपलं कीर्तन!” मग सर्वांनी आग्रह धरला. नाथमहाराज कीर्तनासाठी उभे राहिले.</p>
<p class="Shlok">जन्मोजन्मीं आम्हीं बहु पुण्य केलें। </p>
<p class="Shlok">मग या विठ्ठलें कृपा केली</p>
<p class="Shlok">जन्मोनी संसारीं झालों याचा दास। </p>
<p class="Shlok">माझा तो विश्वास पांडुरंगीं</p>
<p class="Shlok">भ्रमर सुवासीं मधावरी माशी। </p>
<p class="Shlok">तैसें या देवासी मन माझें</p>
<p class="Shlok">आणिका देवासी नेघें माझें चित्त। </p>
<p class="Shlok">गोड गातां गीत विठोबाचें</p>
<p class="Shlok">एका जनार्दनीं मज तेथें न्यावें। </p>
<p class="Shlok">हाडसोनी द्यावें संतांपाशीं</p>
<p class="TXT-Right">	(श्री एकनाथ महाराजांचे अभंग – 2517)</p>
<p class="TXT">“मंडळी आपण परम भाग्यवान ‘बहुत सुकृतांची जोडी। म्हणोनी विठ्ठलीं आवडी॥’ असं स्वयं ज्ञानेश्वर माउली म्हणतात. जन्मोजन्मी पुण्य करावं तेव्हा हा भक्तसखा कृपावंत होतो. वास्तविक बघा आपण सारे प्रपंची, संसारी. पण आपल्याला याच्या स्मरणाचं, याच्या दर्शनाचं वेड लागलं. या भक्तवत्सलाचा दास व्हावं अशी आस आपल्या मनी निर्माण झाली. सद्गुरूंच्या कृपेनं माझा तरी या युगंधरावर दृढ विश्वास आहे. भ्रमराला सुगंध, माशीला मध तसा मला भगवंत. नेत्रांनी या विठ्ठलाचं दर्शन घ्यावं, वैखरीनं याचीच गाणी गावीत, कानांनी याचं कीर्तन ऐकावं, दोन्ही कर याला जोडावेत, मस्तक याच्या चरणी लीन व्हावं, अंतरीच्या गाभाऱ्यात याचा निरंतर निवास असावा. बंधूंनो, हेच आपलं अंतिम ध्येय. हीच साधकाची आसक्ती आणि बरं का यासाठी आपल्याला साधुसंतांनी अगदी सोपा मार्ग सांगितला आहे नामस्मरणाचा! बोला, ‘रामकृष्णहरी-रामकृष्णहरी.’</p>
<p class="Shlok">सर्व देवांचा हा देव। </p>
<p class="Shlok">उभा राहे विटेवरी</p>
<p class="Shlok">त्याचे ठायीं भाव माझा। </p>
<p class="Shlok">न दिसे दुजा पालटू</p>
<p class="Shlok">वारंवार ठेवीन डोई। </p>
<p class="Shlok">उगेच पायीं सर्वदा</p>
<p class="Shlok">न मागें भुक्ति आणि मुक्ति। </p>
<p class="Shlok">संतसंगति मज गोड</p>
<p class="Shlok">त्याचें वेड माझे मनीं। </p>
<p class="Shlok">शरण एका जनार्दनीं</p>
<p class="Shlok">आजी देखिली पाउलें। </p>
<p class="Shlok">तेणें डोळे धन्य जाहले</p>
<p class="Shlok">मागील शीणभारू। </p>
<p class="Shlok">पाहतां न दिसे निर्धारू</p>
<p class="Shlok">जन्माचें तें फळ। </p>
<p class="Shlok">आजी जाहलें सुफळ</p>
<p class="Shlok">एका जनार्दनीं डोळां। </p>
<p class="Shlok">विठ्ठल देखिला सांवळा</p>
<p class="TXT-Right">(श्री एकनाथ महाराजांचे अभंग – 2507, 08)</p>
<p class="TXT">द्वादशी-त्रयोदशीला एकनाथ महाराजांनी श्रोत्यांना आपल्या रसाळ अभंगगायनामधून निवृत्तिनाथ, ज्ञानदेव, सोपानदेव, मुक्ताबाई, नामदेव, गोराकुंभार, सावता माळी, चोखा मेळा यांची चरित्रे कथन केली. पौर्णिमेला प्रभाती काल्याचे कीर्तन झाले आणि सारी मंडळी पैठणला परतली.</p>
<p class="TXT">एक दिवस नाथमहाराज लिखाणात मग्न असताना एक गृहस्थ वळकटी घेऊन आला. ओसरीच्या कठड्याजवळ आपली वळकट ठेवली. नाथमहाराजांच्या चरणी डोई ठेवली. नाथमहाराजांनीही त्याला प्रतिनमस्कार केला. नाथांनी उद्धवाला हाक मारली. उद्धवाने त्याला हातपाय धुवायला पाणी दिले. गरम दूध प्यायला दिले. नंतर तो गृहस्थ नाथमहाराजांसमोर येऊन बसला. “मी कर्नाटकातून आलोय. माझं नाव अय्यप्पा,” तो म्हणाला.</p>
<p class="TXT">“इतक्या दुरून आलात आपण. काय काम आहे?” नाथांनी विचारले.</p>
<p class="TXT">“कर्नाटकतल्या शिरहट्टी गावी व्यंकटगिरी नावाचे सावकार आहेत. मी त्यांच्याकडे मुनीम म्हणून चाकरी करतो. आमचे मालक सावकारी करतात. पण ते मोठे देवभक्त आहेत. विठ्ठलावर त्यांची अपार श्रद्धा आहे. सारखे ‘विठ्ठल-विठ्ठल’ करत असतात. त्यांनी तंजावरच्या एका मूर्तिकाराकडून विठ्ठल-रखुमाईची सुंदर मूर्ती घडवून आणली. ती मूर्ती त्यांनी आपल्या घरी प्रतिष्ठापना करावी म्हणून घडवून आणली. पण आता ती मूर्ती... या पत्रात सगळं सविस्तर लिहिलंय, तेच वाचा,” असे म्हणून त्याने नाथांहाती पत्र दिले. नाथ पत्र उघडून वाचू लागले.</p>
<p class="TXT para-style-override-3">“पूजनीय श्रीएकनाथजी महाराज,</p>
<p class="TXT"><span class="char-style-override-4">सादर, सविनय प्रणाम! विनंती विशेष</span></p>
<p class="TXT">पत्रास कारण की, आपल्या चरणी एक विनंती करायची आहे. आम्ही श्रीविठ्ठलांवर श्रद्धा ठेवतो. त्यांचीच भक्ती करतो. त्यांचं नाम आमच्या मुखात असतं. आमच्या मनात एक इच्छा निर्माण झाली. या विठ्ठल-रुक्मिणीची मूर्ती करून घ्यावी. आपल्या घरी प्रतिष्ठापना करावी. मूर्ती तर घडून तयार झाली. ती घरात आणायची वेळ जवळ आली. परंतु स्वयं विठ्ठलच आमच्या स्वप्नात आले. त्यांनी आम्हांला दृष्टांत दिला. “व्यंकटगिरी, तुम्ही परमभक्त आहात. तुम्ही मला मूर्तिरूपात घरी नेत आहात. हा भक्तीचाच परिपाक आहे. पण तुम्ही मला त्या मूर्तिरूपात आपल्या घरी स्थापित न करता पैठणला माझा एक भक्तभागवत आहे एकनाथ, त्याच्याघरी पाठवा. मला तिथे राहायचे आहे. तुमच्या हृदयांतरी तर मी आहेच. पण माझी प्रतिष्ठापना मात्र तेथे करा.” एकनाथजी महाराज, असा दृष्टांत मला तीनवेळा झाला. प्रभूंची इच्छा पूर्ण करणं हेच आपलं परमकर्तव्य आहे. या ईशेच्छेला आपण प्रतिसाद द्यावा, ही नम्र विनंती.</p>
<p class="TXT">घरातील सर्व मंडळींना सादर प्रणाम!</p>
<p class="TXT-Right para-style-override-5">आपला नम्र,</p>
<p class="TXT-Right para-style-override-5">व्यंकटगिरी”</p>
<p class="TXT">नाथमहाराजांनी पत्र वाचून पूर्ण केले. त्यांच्या नेत्रांमधून अश्रूंची धार वाहू लागली. त्यांच्या मुखातून सहजोद्गार बाहेर पडले, “विठ्ठला, पांडुरंगा, केशवा, माधवा, तुझा मी कसा उतराई होऊ? तू आपण होऊन माझ्या घरी येत आहेस, देवा, तुझा स्वागतासाठी मी सिद्ध आहे. आज तू येणार, या वार्तेनंच झालेला आनंद मी शब्दात व्यक्त करू शकत नाही.”</p>
<p class="Shlok">जगाचे जीवन मनाचें मोहन। </p>
<p class="Shlok">योगियांचें ध्यान विठ्ठल माझा</p>
<p class="Shlok">द्वैताद्वैताहूनि वेगळा। </p>
<p class="Shlok">श्री विठ्ठल कळा पौर्णिमेचा </p>
<p class="Shlok">न कळे आगमां नेणवेचि दुर्गमा। </p>
<p class="Shlok">एका जनार्दनीं आम्हां सांपडला</p>
<p class="TXT-Right">(श्री एकनाथ महाराजांचे अभंग – 2052)</p>
<p class="TXT">नाथांनी व्यंकटगिरींना होकार दिला. प्रतिष्ठापनेचा मुहूर्त पत्रामधून कळवला. नाथांघरचा पाहुणचार घेऊन, पत्र घेऊन अय्यप्पा गेला.</p>
<p class="TXT">मार्गशीर्ष मास. शुक्लपक्षामधील एकादशीचा मुहूर्त होता. वैजापूरहून त्रिविक्रम शास्त्री, दुर्गादेवी, सद्गुरू श्री जनार्दनस्वामी, लक्ष्मीबाई साऱ्या आप्तांना नाथांनी आग्रहाचे निमंत्रण धाडले. पंचक्रोशीतील वारकरी आणि सारे पैठण या प्रतिष्ठापनेला उपस्थित राहिले. भक्तांनी येताना त्यांच्या क्षेत्रामधील पवित्र नद्यांचे उदक आणले, ज्याने मूर्तीला महाभिषेक झाला. व्यंकटगिरी विठ्ठल-रखुमाईची मूर्ती घेऊन वाजत-गाजत लवाजम्यासह आले. सद्गुरूंच्या साक्षीने भगवंत प्रतिष्ठापित झाले. विठ्ठल-रुक्मिणी नाथाघरचे झाले. नाथांचा आणि देवांचा निरोप घेताना व्यंकटगिरींना गहिवरून आले. सद्गुरूही नाथांना आशीर्वाद देऊन देवगिरीस परतले. एकादशीला सर्वांना उपवासाचा फराळ. द्वादशीला पारणे. हजारो भगवद्भक्तांना स्वादिष्ट भोजनप्रसाद. क्षुधापूर्ती आणि ईशदर्शन यांनी सारे सर्वार्थाने तृप्त झाले.</p>
<p class="Shlok">इच्छा केली तें पावलों। </p>
<p class="Shlok">देखतांचि धन्य जाहलों</p>
<p class="Shlok">होतें सुकृत पदरीं। </p>
<p class="Shlok">तुमचे चरण देखिले हरी</p>
<p class="Shlok">गेलें भय आणि चिंता। </p>
<p class="Shlok">कृतकृत्य जाहलों आतां</p>
<p class="Shlok">आजी पुरला नवस। </p>
<p class="Shlok">एका जनार्दनीं जाहलों दास</p>
<p class="TXT-Right">(श्री एकनाथ महाराजांचे अभंग – 2073)</p>


<p class="Page-Break"> </p>
<p class="Heading" id="toc_marker-17">१५ - एकनाथी भागवत</p>
<p class="TXT">विश्वगुरू महर्षी व्यास. त्यांनी अलौकिक ग्रंथरचना केल्या. पूर्वी एकत्रित असलेले वेद ऋग्वेद, यजुर्वेद, अथर्ववेद, सामवेद अशा चार सुटसुटित विभागात मांडले. उपासना आणि आत्मसाधना यांची उभारणी दर्शनावर आधारित असावी लागते. वेदांमध्ये भगवंतांच्या ज्या निर्विशेष रूपाचे प्रतिपादन केले गेले आहे, त्याच्या अभिव्यक्तीचे दर्शन साधकाच्या दृष्टीने आवश्यक असते. त्यासाठी व्यासांनी ‘ब्रह्मसूत्रे’ लिहिली. एकूण अठरा पुराणे. संस्कृत साहित्यामध्ये या पुराणांचे स्थान सर्वोच्च आहे. मूळ गाथारूप फुटकळ पुराणे एकत्र केली. त्यातून सुबद्ध अशी पुराणसंहिता निर्माण केली. व्यासांनी ‘श्रीमहाभारत’ हे इतिहास-काव्य लिहिले. एका अर्थी हा प्राचीन भारतवर्षाचा विश्वकोश आहे. स्वयं व्यास महाभारताशी दृढपणे जोडलेले आहेत. कौरवांचा पिता धृतराष्ट्र, पांडवांचा पिता पंडू आणि महात्मा विदुर या तिघांचे जन्मदाते व्यासच. त्यांनी महाभारतानंतर ‘श्रीमद् भागवत पुराण’ लिहिले.</p>
<p class="TXT">वारकरी तथा भागवत संप्रदायाचे दोन अध्ययन ग्रंथ आहेत. एक गीता आणि दुसरा श्रीमद्भागवत. श्रीकृष्ण म्हणजेच विठ्ठल, पांडुरंग हे त्यांचे उपास्यदैवत. भूवैकुंठ पंढरपूर हे त्यांचे भक्तिपीठ तर आळंदी, देहू, पैठण, त्र्यंबकेश्वर इत्यादी त्यांची ज्ञानसाधना केंद्रे आहेत. ‘रामकृष्णहरी’ हा नामस्मरणाचा मंत्र आहे. भगवंतांनी  अर्जुनाला कुरुक्षेत्रावर मार्गदर्शन केले ती भगवद्गीता. श्रीकृष्णांनी  उद्धवाला ब्रह्मोपदेश केला तो श्रीमद्भागवताचा अकरावा स्कंध. ज्ञानेवर माउलींनी गीतेवर टीका केली. सामान्य जनांसाठी मातृभाषेत देवामृत आणले. श्रीमद्भागवताच्या अकराव्या स्कंधाला ‘उद्धवगीता’ असे म्हणतात. यावर आपण मातृभाषेत टीका करावी अशी एकनाथांना तीव्र आस निर्माण झाली. त्यांनी लेखन संकल्प सोडला. लेखनारंभ केला.</p>
<p class="TXT para-style-override-3">“श्रीगणेशाय नम: ॥ श्रीसरस्वत्यै नम: ॥ श्रीगुरुभ्यो नम:॥ श्रीदत्तात्रेयाय नम: ॥ श्रीरुक्मिणी पांडुरंगाभ्यां नम:॥</p>
<p class="TXT para-style-override-3">ॐ नमो जी जनार्दना॥ नाहीं भवअभवभावना। न देखोनि मी तूंपणा। नमन श्रीचरणा सद्गुरुराया॥1॥ </p>
<p class="TXT para-style-override-3">नमन श्री एकदंता। एकपणे तूंचि आतां। एकी दाविसी अनेकता। परी एकात्मता न मोडे॥2॥</p>
<p class="TXT para-style-override-3">तुजमाजीं वासु चराचरा। म्हणौनि बोलिजे लंबोदरा। यालागीं सकळांचा सोयरा। साचोकारा तूं होसी॥3॥</p>
<p class="TXT para-style-override-3">तुज देखे जो नरु। त्यासी सुखाचा होय संसारु। यालागीं ‘विघ्नहरु’। नामादरु तुज साजे॥4॥</p>
<p class="TXT">मंगलाचरणानंतर परीक्षित वृत्तांत येतो. नंतर श्रीकृष्णचरित्राची अपूर्व महती प्रथमाध्यायात येते. याच अध्यायात भूमीचा भार हलका करावा म्हणून भगवंत यदुकुलाचा विनाश करण्याचा संकल्प करतात. द्वितीयाध्यायामध्ये नारद आणि वसुदेव यांचा संवाद आहे. यामध्ये संतदर्शन माहात्म्य, जडभरताची गोष्ट, जनकराजा आणि नऊ ॠषभपुत्र यांचा संवाद, भागवत धर्माचे रहस्य, भगवद्भक्तांची लक्षणे व महती आणि नामस्मरणाचे महत्त्व असे विषय येतात. एकूणच मराठीमधील एका उत्कृष्ट ग्रंथाचे सृजन एकानाथांद्वारे सुरू होते.</p>
<p class="Shlok">दीपु लाविजे गृहाभीतरीं। </p>
<p class="Shlok">तोचि प्रकाशे गवाक्षद्वारीं॥</p>
<p class="Shlok">तेवीं  मनीं प्रगटला श्रीहरी। </p>
<p class="Shlok">तोचि इंद्रियांतरीं भजनानंदु॥</p>
<p class="Shlok">मायेचें मुख्य लक्षण। </p>
<p class="Shlok">स्वस्वरूपाचें आवरण॥</p>
<p class="Shlok">द्वैताचें स्फुरे स्फुरण। </p>
<p class="Shlok">मूळमाया जाण तिचे नाव॥</p>
<p class="Shlok">भक्ति म्हणजे सर्वांभूतीं। </p>
<p class="Shlok">सप्रेम भजनयुक्ती॥</p>
<p class="Shlok">प्राप्ति म्हणजे अपरोक्षस्थिती। </p>
<p class="Shlok">भगवत्स्फूर्ती अनिवार॥</p>
<p class="TXT">बघता बघता नाथभागवताचे पाच अध्याय लिहून पूर्ण झाले. पैठणात श्रीपादशास्त्री म्हणून एक विद्वान साधक होते. ते नाथांचे परमभक्त झाले होते. ते काशीला निघाले. त्यांना नाथरचित भागवत खूप आवडत असे. रोज ते नाथांकडे येत. झालेले लिखाण उतरून घेत. त्याची पारायणे करत असत. त्यांनी काशीला जाताना पाच अध्यायांची चोपडी नेली. रोज स्नानानंतर ते मनकर्णिकेच्या घाटावर त्या अध्यायांचे पठण करत असत.</p>
<p class="Shlok">सर्वांभूतीं भगवद्भावो। </p>
<p class="Shlok">हा मुख्य मायातरणो पावो</p>
<p class="Shlok">आइकोनि सुखावला रावो। </p>
<p class="Shlok">तेेणें आनंदें पहा हो परब्रह्म पुसे</p>
<p class="Shlok">करितां नारायणाची भक्ती। </p>
<p class="Shlok">उत्तम भक्त माया तरती</p>
<p class="Shlok">ते नारायणाची निजस्थिती। </p>
<p class="Shlok">साक्षेपें नृपति पुसतु</p>
<p class="TXT">तिसऱ्या अध्यायातील वर्णन असो वा चौथ्या अध्यायामधील अवतारवर्णन असो किंवा भगवंतांच्या बाळलीला असोत. श्रीपादशास्त्र्यांचे पठण ऐकायला मराठी जाणणारे अनेक भक्त बसत असत. मंत्रमुग्ध होत असत.</p>
<p class="Shlok">वणवा गिळिला मुखें। </p>
<p class="Shlok">पर्वत उचलिला नखें</p>
<p class="Shlok">पूतनेचें स्तन विखें। </p>
<p class="Shlok">प्याला निजमुखें जीवासगट</p>
<p class="Shlok">जेणें वत्सहरणमिसें। </p>
<p class="Shlok">स्रष्ट्यासही लाविलें पिसें</p>
<p class="Shlok">जो वत्सवत्सपवेशें। </p>
<p class="Shlok">झाला सावकाशें एकाकी एक</p>
<p class="Shlok">अघ चिरिला जाभाडा। </p>
<p class="Shlok">काळियाच्या कुटिल्या फडा</p>
<p class="Shlok">यमलोकी घेऊनि झाडा। </p>
<p class="Shlok">आणिला गुरुपुत्र जेणें</p>
<p class="Shlok">जे प्रजा पीडूनि कर घेती। </p>
<p class="Shlok">जयां नावडे धर्म नीती</p>
<p class="Shlok">ऐसे राजे भारभूत क्षितीं। </p>
<p class="Shlok">नेणों किती निर्दाळिले</p>
<p class="TXT">या मराठीमधील भागवताची चर्चा काशीक्षेत्री सुरू झाली. काही मराठी आणि हिंदी भाषा जाणणाऱ्या साधकांना खूप आनंद झाला. परंतु त्याच वेळी अनेक कर्मठ वैदिकांच्या भृकुटी उंचावल्या, कपाळी आठ्या आल्या. त्यांना ही कल्पनाच भयंकर वाटली. व्यासभागवत मराठीत? महापाप! श्रीपादशास्त्र्यांना हे वाचन त्यांनी थांबवायला सांगितले. श्रीपादशास्त्री म्हणाले, “आपण हे थांबवायला सांगता. परंतु इतके श्रोते मोठ्या श्रद्धेने ऐकायला येतात. त्यांचे  काय? अनेकांना हे भावलेलं आहे. वाचन थांबवणार नाही मी.”</p>
<p class="TXT">एक दिवस श्रीपादशास्त्री नाथभागवत वाचत होते. मनकर्णिका घाटावर अनेक श्रोते तल्लीन होऊन ऐकत होते. तेवढ्यात एक व्यक्ती  अचानक शास्त्रींच्या जवळ आली. त्यांच्या समोरचे कागद हिसकावून  घेतले. भेंडोळे करून नदीत फेकून दिले. अचानक झालेला प्रकार होता तो. परंतु नदीत स्नान करणाऱ्या एका भक्ताने ते भेंडोळे वरच्या वर झेलले. बुडू दिले नाही. नंतर त्यांनी ते परत आणून दिले. ज्या व्यक्तीने फेकण्याचे कृत्य केले त्याचा आणि श्रीपादशास्त्र्यांचा बराच वाद झाला. दोघांच्याही बाजूने बोलणारे लोक होते. मोठा गोंधळ निर्माण झाला. शेवटी हा पश्न धर्मपीठासमोर न्यावा असे ठरले.</p>
<p class="TXT">मध्व संप्रदायाचे एक महान संन्यासी आणि अधिकारी पुरुष कैवल्यानंद यांचा शब्द त्या काळी अंतिम मानला जात असे. कैवल्यानंद अतिशय ज्ञानी असे वैदिक शास्त्री होते. वैदिक पाठशाळा आणि आश्रम-मठ त्यांची आज्ञा शिरसावंद्य मानत असत. श्रीपादशास्त्री आणि त्यांचे विरोधक वैदिक विद्वान कैवल्यानंदांसमोर आले. वैदिकांनी आपले म्हणणे मांडले. त्यांनी श्रीमद्भागवत पुराण प्राकृतात आणण्यास आणि त्याचे पारायण करण्यास कडाडून विरोध केला.   श्रीपादशास्त्री आपली बाजू मांडताना म्हणाले, “श्रीमद्भागवत हा विश्वगुरू व्यासविरचित महान ग्रंथ आहे. तो संस्कृत भाषेत आहे.  संस्कृत भाषा गीर्वाण वाणी, देववाणी खरी पण ती बहुसंख्य लोकांना कळत नाही. ती ठिकठिकाणच्या लोकांना कळावी म्हणून विविध  प्रदेशांमधील लोकभाषेत तिचे रूपांतर व्हावे. निव्वळ याच उद्देशाने पैठण गावातील एकनाथ महाराजांनी भागवताच्या एकादश स्कंधावरील मराठी निरूपण केले. ते अतिशय मधुर आहे. मी मोहित झालो. काशी क्षेत्री येण्याचे ठरले. येताना झालेले अध्याय पठणासाठी उतरून आणले. एकनाथ महाराज वर्तनाने खरोखर ब्रह्मनिष्ठ आहेत. त्यांचा अध्यात्मातला अधिकार मोठा आहे. ज्ञानेश्वर-नामदेवांच्या मार्गाने त्यांचा साधनाप्रवास सुरू आहे.” “ज्ञानेश्वरांचे नाव घेता, त्यांनी रेड्यामुखी वेद वदवले,” एकजण म्हणाला, “अशी दिव्य शक्ती त्या एकनाथ महाराजांकडं आहे?”</p>
<p class="TXT">यावर श्रीपादशास्त्री म्हणाले, “एकनाथ महाराजांनी दगडाच्या नंदीला चारा खायला लावला. नंतर त्या नंदीनं गोदावरी नदीत जलसमाधी घेतली. त्यांनीही भोजनासाठी खरे पितर भूतलावर आणले.”</p>
<p class="TXT">हा वाद असा संपणार नाही हे कैवल्यानंदांच्या ध्यानात आले. ते म्हणाले, “आपण पैठणहून एकनाथांना आमंत्रित करू. ते साधनामार्गी असतील तर योग्यायोग्य निर्णय करता येईल. श्रीपादशास्त्री, तोवर आपण एकांतात पठण करावे. सार्वजनिक ठिकाणचे पठण निर्णय होईपर्यंत थांबवावे. लवकरच एकनाथांना काशीत बोलावून घेण्याची व्यवस्था करू.” कैवल्यानंदांचे हे म्हणणे दोन्ही बाजूंनी मान्य केले. कैवल्यानंदांचे दोन शिष्य आज्ञापत्र घेऊन पैठणकडे निघाले. </p>
<p class="TXT">नाथमहाराजांचा सातवा अध्याय पूर्ण होत आला होता. त्यांच्या या लेखनकार्याला खुद्द पैठणच्या वैदिकांचा विरोध होता. तसाच नाथांचा पुत्र हरीचाही तीव्र विरोध होता. सातवा अध्याय पूर्ण झाला. </p>
<p class="Shlok">इटेसाठीं परीस पालटे। </p>
<p class="Shlok">येतां कां मानिती वोखटें</p>
<p class="Shlok">तैसा जनीं जनार्दनु होणें। </p>
<p class="Shlok">हे मुद्रा तेणें लाविली</p>
<p class="Shlok">एका जनार्दना शरण। </p>
<p class="Shlok">तंव जनार्दनु झाला एक एकपण</p>
<p class="Shlok">जैसें सुवर्ण आणि कंकण। </p>
<p class="Shlok">दों नांवीं जाण एक तें</p>
<p class="Shlok">तोचि एका एकादशीं। </p>
<p class="Shlok">श्रीकृष्ण सांगे उद्धवासी</p>
<p class="Shlok">अवधूत सांगे यदूसी। </p>
<p class="Shlok">गुरुउपदेशीं उपदेशु</p>
<p class="Chapter-End-Text">“इति श्रीमद्भागवते महापुराणे एकादशस्कंधे श्रीकृष्णोद्धवसंवादे यदु - अवधूतेतिहासे एकाकारटीकायां सप्तमोध्याय:॥॥श्रीकृष्णार्पणमस्तु॥”</p>
<p class="TXT"> दरम्यान दोन शिष्य काशीहून पैठणला नाथगृही आले. नाथांनी त्यांचे स्वागत केले. गूळपाणी देऊ केले. त्यांनी ते घेतले नाही. नाथांनी त्यांना दूध देऊ केले. तेही त्यांनी नाकारले. नाथांनी आज्ञापत्र वाचले. “उद्याच आपण आमच्यासह काशीस यावं. आचार्यांची तशी आज्ञा आहे,” शिष्याने सांगितले. “माझा काशीसारख्या पवित्र क्षेत्री जाण्याचा योग भगवंतांनी लवकर आणला,” नाथ म्हणाले, “आज मी इतर व्यवस्था करतो. उद्या आपण निघू. आज मात्र कृपया आपण आमच्या घरचा पाहुणचार घ्यावा.” त्या दोन्ही शिष्यांनी ठाम नकार दिला. “आमची सारी व्यवस्था इथल्या वैदिक पाठशाळेत केली आहे,” असे म्हणून ते निघून गेले.</p>
<p class="TXT">ते दोघे गेल्यावर हरी नाथांसमोर आला. “बाबा, त्यांनी या घरातलं जलही प्राशन केलं नाही. कारण कळलं?” हरी म्हणाला, “तुम्ही वैदिक धर्माचं पालन करत नाही. देववाणीचा अपमान करता. धर्मपालन करत नाही म्हणून त्यांनी इथला पाहुणचार स्वीकारला नाही. आता तरी हे अधर्मकर्म थांबवा.” नाथमहाराज हरीला म्हणाले, “हरी, कदाचित मी तुझ्याइतका विद्वान नाही. पण गुरुकृपेनं मलाही संस्कृत कळतं. धर्म कर्मठ नाही. तो कल्याणकारी, करुणामय, संवेदनशील, क्षमाशील आहे. धर्माच्या ठायी अणुमात्र भेदभाव नाही.”</p>
<p class="TXT">नाथमहाराज जाण्याच्या प्रवासासाठी तयारी करू लागले. गिरिजादेवी हरीला म्हणाल्या, “हरी, वडिलांशी असं बोलू नये. त्यांचं मोठेपण तुला कसं कळत नाही?” “मुळात सगळ्यांना एका पंगतीत जेवायला बसवणं, कीर्तनाला सगळ्यांना एकत्र बसवणं, संस्कृत वाङ्मय प्राकृतात आणणं हा अधर्म आहे. तो मला मान्य नाही. आणि आई, मी इथं राहातो आणि तिथं त्या धर्मपीठात, वैदिक पाठशाळेत ज्ञान ग्रहण करतो. अजून मला पंडित पदवी मिळायला थोडा अवधी आहे. माझीच खरी कुचंबणा होतीय.” हरी तरातरा निघून गेला. गिरिजादेवींच्या नेत्रांमधून अश्रू गळू लागले.</p>
<p class="TXT">गिरिजादेवी, उद्धव आणि घरच्या सर्व मंडळींचा निरोप घेऊन नाथ कैवल्यानंदांच्या शिष्यांसमवेत पैठणहून निघाले. सोबत झालेल्या निरुपणाचे सात अध्याय होते. यथाकाल ते काशी क्षेत्री येऊन पोचले. श्रीपादशास्त्री नाथांना भेटले. त्यांनी नाथचरणांवर मस्तक ठेवले. नाथांनी गंगास्नान केले. काशीविश्वेश्वराचे दर्शन घेतले. कैवल्यानंदांच्या मठात धर्मसभा भरली. कैवल्यानंद धर्मपीठावर आसनस्थ झाले.</p>
<p class="TXT">कैवल्यानंद बोलू लागले, “पैठणगावी राहाणारे एकनाथ, आपण देववाणी संस्कृतात असलेले पवित्र साहित्य प्राकृतात आणत आहात. मराठीत आणण्याचे महापाप करत आहात. मान्य आहे आपल्याला?”</p>
<p class="TXT">“संस्कृत देववाणी आहे. तिच्याविषयी मला परमादर आहे. परंतु मराठी भाषा तर संस्कृतोद्भव आहे. संस्कृत मराठीची जननी आहे. संस्कृत भाषा सामान्य लोकांना कळत नाही म्हणून मी मराठीचा खटाटोप करत आहे. भागवत ग्रंथासारखा अभूतपूर्व ग्रंथ लोकांपर्यंत जावा म्हणून मी हे करतो आहे.” एकनाथ म्हणाले.</p>
<p class="TXT">“महर्षी व्यास विश्वगुरू आहेत. विश्वगुरू व्यासांचा आपण अनादर करत आहात, असं इथल्या वैदिक मंडळींचं मत आहे,” कैवल्यानंद म्हणाले.</p>
<p class="TXT">“वेदमहर्षी व्यासांबद्दल माझ्या मनात अतिशय पूज्यभाव आहे. त्यांच्या प्रत्येक अक्षराबद्दल माझ्या मनात आदर आहे. त्यांच्या वाङ्मयातल्या मधुर अध्यात्म चिंतनाची अनुभूती सामान्यांना प्राप्त व्हावी म्हणून मी हे काम करतो आहे. आपण कृपया माझी एक विनंती मान्य करावी. आत्तापर्यंत जे मी ग्रंथलेखनकार्य केलं आहे, यात कुठंही मूळ संस्कृत श्रीमद्भागवत पुराणाचा उपमर्द केलेला आढळला तर मी स्वत: माझा ग्रंथ गंगार्पण करेन आणि आपण सांगाल ते प्रायश्चित्त घेईन,” एकनाथ म्हणाले.</p>
<p class="TXT">कैवल्यानंदांनी ही विनंती मान्य केली. दुसऱ्या दिवशी धर्मसभा परत भरली. नाथांनी धर्मसभेला अभिवादन करून वाचनारंभ केला. सारे श्रोते ऐकता ऐकता मंत्रमुग्ध झाले. पार भान विसरून गेले. वाचता वाचता ते...</p>
<p class="Shlok">नभ पृथ्वीरजें न गदळे। </p>
<p class="Shlok">उदकेंकरीं न पघळे</p>
<p class="Shlok">अग्नीचेनि ज्वाळें न जळे। </p>
<p class="Shlok">वायुबळें उडेना</p>
<p class="Shlok">कडकडीत आभाळें। </p>
<p class="Shlok">येऊनि आकाश झांकोळे</p>
<p class="Shlok">त्या समस्तां नभ नातळे। </p>
<p class="Shlok">अलिप्त बळें संस्थित</p>
<p class="Shlok">तैसेंचि योगियासी। </p>
<p class="Shlok">असतां निजात्म समरसीं</p>
<p class="Shlok">काळें सृजिलिया गुणांसी। </p>
<p class="Shlok">वश्य त्यांसी तो नव्हे</p>
<p class="Shlok">काळाचें थोर सामर्थ्य जाण। </p>
<p class="Shlok">देहासी आणी जरामरण</p>
<p class="Shlok">योगी देहातीत आपण। </p>
<p class="Shlok">जन्ममरण न देखे</p>
<p class="TXT">.... या चरणांकडे आले. कैवल्यानंद आपले आसन सोडून खाली उतरले. त्यांनी नाथांना दृढ आलिंगन दिले. “एकनाथ महाराज, आपली प्रतिभा पवित्र आणि अलौकिक आहे. आपण हा ग्रंथ पूर्ण करा. परंतु आमची एक प्रेमाची अट आहे. आपण हा ग्रंथ या काशी क्षेत्रीच पूर्ण करावा,” कैवल्यानंद गहिवरून म्हणाले.</p>
<p class="TXT">“या पुण्यक्षेत्रात हा ग्रंथ पूर्ण करायला मलाही आवडेल,” नाथमहाराज म्हणाले. श्रीपादशास्त्र्यांच्या डोळ्यांमधून आनंदाश्रू गळू लागले.</p>
<p class="TXT">नाथ महाराजांनी 31 अध्यायांचे, 60,000 ओव्यांचे भागवत धर्मक्षेत्र काशीत पूर्ण केले. साऱ्या काशीत नाथमहाराज प्रसिद्ध झाले. ग्रंथपूर्ती झाल्यावर साऱ्या वैदिक ब्राह्मणांनी, श्रद्धाळू, भाविकांनी मोठ्या मिरवणुकीचे नियोजन केले होते. चांदीच्या अंबारीसह एक हत्ती सज्ज होता. एक श्रद्धाळू पुढे झाला. त्याने हात जोडून नाथमहाराजांना विनंती केली, “महाराज, आपण या हत्तीवर अंबारीत बसून घ्यावं. आपली क्षेत्र मिरवणूक काढून आपला सन्मान करावा अशी आमची इच्छा आहे.” नाथमहाराजांना मुक्ताईचे स्मरण झाले. नम्रपणे म्हणाले, “मी अशाश्वत. भागवत शाश्वत. त्या शाश्वत ग्रंथाची मिरवणूक काढणं योग्य होईल.”</p>
<p class="TXT">एकनाथी भागवताची संपूर्ण काशी क्षेत्रात जयजयकाराच्या उद्घोषात मिरवणूक काढली.</p>
<p class="Shlok">श्रीकृष्ण कीर्तिकीर्तनें। </p>
<p class="Shlok">बहुतांचें संसारधरणें</p>
<p class="Shlok">उठविलें स्वयें श्रीकृष्णें। </p>
<p class="Shlok">चरित्रपठणें तुष्टोनी</p>
<p class="Shlok">कृष्णकीर्तिकीर्तन गोडी। </p>
<p class="Shlok">अहंकाराची बांदवडी फोडी</p>
<p class="Shlok">जीवाचें जीवबंधन तोडी। </p>
<p class="Shlok">नि:सीम आवडीं कीर्ति गातां</p>
<p class="Shlok">एवं कृष्णकीर्तिकीर्तनें। </p>
<p class="Shlok">भक्तीं ‘कृष्णपदवी’ स्वयें घेणें</p>
<p class="Shlok">जग उद्धरावयाकारणें। </p>
<p class="Shlok">कीर्ति श्रीकृष्णें विस्तारिली</p>


<p class="Page-Break"> </p>
<p class="Heading" id="toc_marker-18">१६ - रुक्मिणी - स्वयंवर</p>
<p class="TXT">नाथभागवत सर्वमान्य झाले. काशीसारखे पवित्र क्षेत्र. आपण भगवंतांना ‘रुक्मिणी स्वयंवर’ रचण्याचा शब्द दिला होता. याच क्षेत्री त्याचे लेखन करावे असे नाथमहाराजांच्या मनी आले. त्यांनी लेखनारंभ केला. ही रचना अध्यात्मप्रधान आहे. जीवशिव ऐक्यप्रतिपादन करणारा अध्यात्मग्रंथ म्हणून हा विलक्षण लोकप्रिय झाला. यामधून बद्ध, मुमुक्षू आणि मुक्त अशा तिन्ही प्रकारच्या लोकांना आनंदप्राप्ती होते. रचना मोठी मधुर आणि रसपूर्ण आहे. श्रीकृष्णाचे स्वरूपवर्णन मोठे अप्रतिम आहे.</p>
<p class="Shlok">जो निर्गुण निर्विकार। </p>
<p class="Shlok">जो निष्कर्म निरुपचार।</p>
<p class="Shlok">तोचि जाहला साकार। </p>
<p class="Shlok">लीलाविग्रह श्रीकृष्ण॥20॥</p>
<p class="Shlok">शून्य सांडोनि निरवकाश। </p>
<p class="Shlok">तेंचि कृष्ण हृदय सावकाश।</p>
<p class="Shlok">संतीं केला रहिवास। </p>
<p class="Shlok">वृत्तिशून्य होवोनी॥38॥</p>
<p class="Shlok">अत्यंत तेजें तेजाकार। </p>
<p class="Shlok">द्वैतदलनीं सतेज धार।</p>
<p class="Shlok">तेंचि धगधगीत चक्र। </p>
<p class="Shlok">अरिमर्दनीं उद्भट॥47॥</p>
<p class="Shlok">ऐसा धीर वीर उदार सुंदर। </p>
<p class="Shlok">गुणागुण अतिगंभिर।</p>
<p class="Shlok">पृथ्वीवरी एक यदुवीर। </p>
<p class="Shlok">दुजा नाही सर्वथा॥85॥</p>
<p class="TXT-Right">(रुक्मिणी स्वयंवर – प्रसंग – 1)</p>
<p class="TXT">रुक्मिणीचे मातापिता तिचा विवाह श्रीकृष्णाशी ठरवतात ही गोष्ट रुक्मिणीचा बंधू रुक्मी याला आवडत नाही. तो श्रीकृष्णाची कठोर निंदा करतो. परंतु ती निंदासुद्धा एका अर्थी कृष्णस्तुती ठरते.</p>
<p class="Shlok">कृष्णासी सोयरी नये कामा। </p>
<p class="Shlok">हें काय कळलें नाहीं तुम्हां।</p>
<p class="Shlok">सखा मारिला अहंमामा। </p>
<p class="Shlok">तो काय आम्हां धड होईल? ॥2॥</p>
<p class="Shlok">कर्म पाहतां परद्वारीं। </p>
<p class="Shlok">गोरसाची करी चोरी।</p>
<p class="Shlok">धरितां न धरवें निर्धारीं। </p>
<p class="Shlok">चोरटा हरी चित्ताचा॥5॥</p>
<p class="Shlok">चढे वैकुंठीचे पहाडीं। </p>
<p class="Shlok">क्षीरसागरीं देतसे बुडी।</p>
<p class="Shlok">शेषाचिये फणें दडी। </p>
<p class="Shlok">मिषें निद्रेचेनि राहे॥11॥</p>
<p class="Shlok">कृष्णासी नाहीं देहाभिमान। </p>
<p class="Shlok">कदा नेणें मानापमान।</p>
<p class="Shlok">तयाचे गांठीं कैचें धन। </p>
<p class="Shlok">भाजीचें पान खातसे॥21॥</p>
<p class="TXT-Right">(रुक्मिणी स्वयंवर – प्रसंग – 2)</p>
<p class="TXT">रुक्मिणीची सप्तश्लोकी पत्रिका घेऊन सद्भाव नावाचा एक ब्राह्मण द्वारकानगरीत आला. द्वारकानगरी आणि द्वारकेचा राजा श्रीकृष्ण यांना पाहून तो अक्षरश: थक्क झाला. त्याचे भान हरपून गेले.</p>
<p class="Shlok">शुद्ध हंस द्वारकावासी। </p>
<p class="Shlok">मुक्तमोतियें चारा त्यांसी।</p>
<p class="Shlok">ते देखोनियां परमहंसी। </p>
<p class="Shlok">निजमानसीं लाळ घोटी॥12॥</p>
<p class="Shlok">शुकपिंगळे अनुवादत। </p>
<p class="Shlok">तेणें वेदान्त दचकत।</p>
<p class="Shlok">अति गुह्याचे गुह्यार्थ। </p>
<p class="Shlok">पक्षी बोलत द्वारकेचे॥13॥</p>
<p class="Shlok">द्वारकेमाजीं शुद्ध केणें। </p>
<p class="Shlok">दो अक्षरांचें खरें नाणें।</p>
<p class="Shlok">जैसे घेणें तैसे देणें। </p>
<p class="Shlok">कोणासी उणें असेना॥18॥</p>
<p class="Shlok">हेमसिंहासनीं आदिमूर्ती। </p>
<p class="Shlok">बैसला असे सहजस्थिती।</p>
<p class="Shlok">द्विजासी देखोन श्रीपती। </p>
<p class="Shlok">भाव चित्तीं जाणिला॥22॥</p>
<p class="TXT-Right">(रुक्मिणी स्वयंवर – प्रसंग – 3)</p>
<p class="TXT">रुक्मिणीचे रूपवर्णन तर मोठे बहारीचे आहे.</p>
<p class="Shlok">मस्तकीचे नील कुंतल। </p>
<p class="Shlok">तेंचि नभ अति सुनीळ।</p>
<p class="Shlok">तळीं मुखचंद्र निर्मळ। </p>
<p class="Shlok">भीमकीमुखीं उगवला॥8॥</p>
<p class="Shlok">मुखामाजीं दंतपंक्ती। </p>
<p class="Shlok">जैशा ओंकारामाजी श्रुती।</p>
<p class="Shlok">चौकीचे चारी झळकती। </p>
<p class="Shlok">‘सोहं अस्मि’ सोलीव॥31॥</p>
<p class="Shlok">पाहतां तळहातींच्या रंगा। </p>
<p class="Shlok">उणे आणिलें संध्यारागा।</p>
<p class="Shlok">करी चरणसेवा श्रीरंगा। </p>
<p class="Shlok">तळवा तळहातीं सदा॥50॥</p>
<p class="TXT-Right">(रुक्मिणी स्वयंवर – प्रसंग – 7)</p>
<p class="TXT">विवाहामधील विविध प्रसंगांचे वर्णन नाथमहाराज मोठ्या तपशीलवार पद्धतीने करतात. रुखवत भोजनप्रसंगी षड्रस पदार्थांचे वर्णन करून ते सेवन करणारा तृप्त होत होता हे सांगतात.</p>
<p class="Shlok">कृष्णपंक्तीं नाहीं उणे। </p>
<p class="Shlok">जेवितां जेविते जाणती खुणे।</p>
<p class="Shlok">रुचिलेपणें  वाढिती जाणें। </p>
<p class="Shlok">सावधपणे शुद्धमतीं॥135॥</p>
<p class="Shlok">पहिले वाढिले नवजणी। </p>
<p class="Shlok">पूर्ण करिती चौघीजणी (मुक्ती)।</p>
<p class="Shlok">एका जनार्दन भोजनीं। </p>
<p class="Shlok">अतृप्त कोणा राहूं नेदी॥138॥</p>
<p class="TXT-Right">(रुक्मिणी स्वयंवर – प्रसंग – 14)</p>
<p class="TXT">विवाहाचे सर्व सोहळे संपन्न झाले. वरात निघाली. आता यादव-वऱ्हाडी द्वारकेस निघाले. त्यावेळी भीमकी आणि शुद्धमती यांना गहिवरून आले. त्यांच्या नेत्रांमधून अश्रू ओघळू लागले.</p>
<p class="Shlok">चौघां पुत्रांहून आगळी। </p>
<p class="Shlok">वाढविली हे वेल्हाळी।</p>
<p class="Shlok">आता दिधली तुम्हांजवळी। </p>
<p class="Shlok">पुत्रस्नेहें पाळावी॥3॥</p>
<p class="TXT-Right">(रुक्मिणी स्वयंवर – प्रसंग – 18)</p>
<p class="TXT">नाथांनी हा अलौकिक ग्रंथ प्रजापतिनामक संवत्सरात चैत्र शुद्ध नवमी म्हणजे रामनवमीला (शके 1493) पूर्ण केला. या ग्रंथाचे श्रेय नाथमहाराज अतिशय नम्रपणे आपल्या सद्गुरूंना अर्पण करतात.</p>
<p class="Shlok">मुखीं जनार्दनचि वक्ता। </p>
<p class="Shlok">जनार्दनचि झाला श्रोता।</p>
<p class="Shlok">जनार्दनचि ग्रंथ लिहिता। </p>
<p class="Shlok">सत्यसर्वथा हे वाणी॥</p>
<p class="TXT">या ग्रंथामध्ये अठरा प्रसंग असून ओवीसंख्या 1711 आहे. ग्रंथाच्या अखेरीस नाथमहाराज ग्रंथनिर्मितीचे स्थळ आणि लेखनपूर्तीचा कालावधी देतात.</p>
<p class="Shlok">वाराणसी महापुरी। </p>
<p class="Shlok">मनकर्णिकेच्या तीरी।</p>
<p class="Shlok">रामजयंती माझारी। </p>
<p class="Shlok">ग्रंथ निर्धारी संपविला॥</p>
<p class="Shlok">शके चवदाशे त्र्याण्णव। </p>
<p class="Shlok">प्रजापती संवत्सराचे नाव।</p>
<p class="Shlok">चैत्र मासाचे वैभव। </p>
<p class="Shlok">पर्व अभिनव रामनवमी॥</p>
<p class="Shlok">ते दिवशी सार्थक अर्थी। </p>
<p class="Shlok">रुक्मिणी स्वयंवर समाप्ती।</p>
<p class="Shlok">एका जनार्दन कृपा स्थिती। </p>
<p class="Shlok">ग्रंथ वाराणसी प्रति संपविता॥</p>
<p class="TXT">नाथमहाराजांच्या भागवताइतकेच रुक्मिणी स्वयंवर लोकांच्या मनी ठसले. या काशीतील वास्तव्यातच काही मंडळींनी एक धर्मकार्य ठरवले. पंधरावीस लोक या कार्यासाठी संघटित झाले. काशीहून प्रत्येकाने गंगा आपल्या खांद्यावरून रामेश्वरी न्यायची. रामेश्वराला या गंगाजलाने अभिषेक घालायचा असा बेत ठरला. याविषयी नाथमहाराजांना त्यांनी माहिती दिली. त्यांनाही या धर्मकार्यात सहभागी होण्याची विनंती केली. नाथमहाराज अतिशय आनंदाने तयार झाले.</p>
<p class="TXT">या पुण्यकर्माचा दिवस उजाडला. स्नान, नित्यकर्म आवरून सारे एकत्र आले. कोणी कावड, कोणी मातीचा डेरा, कोणी घागर अशा भांड्यांमध्ये गंगेचे पवित्र जल भरून घेतले. ठरल्यानुसार सारेजण ‘हरगंगे भागीरथी’ चा उद्घोष करत निघाले. चालता चालता माध्यान्हवेळ आली. सूर्य माथ्यावर आला होता. रस्ता विलक्षण तप्त झाला होता. मंडळींच्या अंगामधून घामाच्या धारा गळत होत्या. परंतु त्यांच्या मनात केवळ कार्यसिद्धी हेच एकमेव ध्येय असल्याने हा दाह सोसत ते निघाले होते.</p>
<p class="TXT">जात असताना अचानक विचित्र आवाज आला. साऱ्यांनी त्या आवाजाच्या दिशेने पाहिले. एक गाढव तहानेने व्याकुळ झाले होते. तहानेने ते अक्षरश: तडफडत होते. त्याचे प्राण कंठाशी आले होते. त्याला त्याच्या नेहमीच्या निसर्गदत्त आवाजात ओरडताही येत नव्हते. इतर मंडळी ते दृश्य पाहून चुकचुकली आणि पुढे निघाली. नाथमहाराज म्हणाले, “जरा थांबा हं!” ते त्या गर्दभाजवळ गेले. आपल्या खांद्यावरील कावडीतील पाणी त्या गर्दभाच्या शरीरावर हळुवारपणे शिंपडले. नंतर त्याच्या मुखात ते पाणी हळुवारपणे सोडले. व्याकुळ गर्दभ ते पाणी पिऊ लागले. कावडीतील गंगाजल संपले. ते गाढव उठून उभे राहिले. त्याचे प्राण वाचले. प्राण्यांना भाषा अवगत नसते. पण त्यांच्या ठायी कृतज्ञता असते. ते गाढव कृतज्ञ भावनेने नाथमहाराजांकडे पाहू लागले.</p>
<p class="TXT">“नाथमहाराज, हे सामान्य जल नव्हे. हे गंगाजल आहे,” एकजण म्हणाले.</p>
<p class="TXT">“आपण गंगेचे उदक प्राणिमुखात घातले, तेही गर्दभासारख्या य:कश्चित प्राण्याच्या मुखात!” दुसरे म्हणाले.</p>
<p class="TXT">“अहो, आपण अनुभवतो आहोत, रस्ता तापलाय, सूर्य माथ्यावर आलाय, आपल्याही अंगांमधून घामाच्या धारा लागल्या आहेत,” नाथमहाराज म्हणाले, “हे गाढव तहानेनं व्याकुळ झालं होतं. याचे प्राण कंठाशी आले होते. याला धड ओरडताही येत नव्हतं. आत्ता जर त्याला पाणी मिळालं नसतं, तर कदाचित याचे प्राणही गेले असते.”</p>
<p class="TXT">“पण हे गंगाजल रामेश्वरी अभिषेकासाठी न्यायचे होते!” आणखी एकजण म्हणाले.</p>
<p class="TXT">“माझं गंगाजल रामेश्वरी पोचलं. देवाला अभिषेकही पावला. गाढव हा प्राणी खरा. याच्यातही चैतन्य आहे म्हणजेच देवांश आहे. याचे प्राण वाचले, भगवंताला आनंदच झाला. तो करुणामय आणि कृपाशील आहे. गंगाजलानं एखादा जीव वाचावा ही या पवित्र जलाची सर्वोत्तम उपयुक्तता आहे. आणि ही मुंगी, हा हत्ती, हा पक्षी, हा कीटक, हा मीन, हा माणूस, हा भेदभाव काय कामाचा!” नाथमहाराज म्हणाले, “सर्व जीवांच्या अंतरी श्रीहरीचा निवास आहे.”</p>
<p class="Shlok">अभेदाच्या द्वारापाशीं। </p>
<p class="Shlok">तीर्थें प्रयागादि काशी</p>
<p class="Shlok">भक्तिमुक्तिचें माहेर। </p>
<p class="Shlok">अभेदाचें तें घर</p>
<p class="Shlok">ऐसी अभेद भक्ति घडे। </p>
<p class="Shlok">कामक्रोध तेथें दडे</p>
<p class="Shlok">एका जनार्दनीं शरण। </p>
<p class="Shlok">अभेद भक्ति मुख्य ज्ञान</p>
<p class="TXT-Right">(श्री एकनाथ महाराजांचे अभंग – 2439)</p>
<p class="TXT">मंडळी रामेश्वरी आली. अभिषेक झाला. नाथांनी रामेश्वराचे दर्शन घेतले. तेथील कार्य संपन्न करून मंडळी काशी क्षेत्री परतली.</p>
<p class="TXT">आता काशी क्षेत्रामधील कार्य झाले. नाथांचे या क्षेत्री दीर्घकाळ वास्तव्य झाले. सर्व काशी निवासी नाथांचे भक्त झाले होते. नाथांविषयी त्यांच्या मनात अपार श्रद्धा होती. दररोज सायंकाळी होणाऱ्या नाथभागवत निरूपणाला अलोट जनसमुदाय मनकर्णिका घाटावर एकत्रित होत असे. नाथांनी सर्वांचा निरोप घेतला. कैवल्यानंदांचा चरणस्पर्श करून निरोप घेतला. त्यांच्या नेत्री अश्रू तरारले. त्यांनी नाथांना दृढ आलिंगन दिले. नाथांनी बैलगाडीत बसून हात जोडले. सोबत श्रीपादशास्त्री होते. तेही नाथांबरोबर पैठणला येत होते. काशीचे श्रद्धाळू जन नाथांना वेशीपर्यंत पोचवण्यासाठी आले होते. डोळ्यांमधून वाहाणारे अश्रू पुसत नाथमहाराजांचा आणि नाथभागवताचा जयजयकार करत होते.</p>


<p class="Page-Break"> </p>
<p class="Heading" id="toc_marker-19">१७ - लोकोद्धारक नाथ</p>
<p class="TXT">नाथमहाराज, श्रीपादशास्त्री काशीहून पैठणास परतत होते. नाथांच्या मनी ईशनामाविना काही नव्हते. वास्तविक काशीक्षेत्री नाथांच्या भागवताच्या कितीतरी आवृत्ती आपापल्या हस्ताक्षरात लोकांनी करून घेतल्या होत्या. रुक्मिणीस्वयंवरसुद्धा अनेकांनी उतरून घेतले होते. हा सारा भगवद्महिमा आहे, याची नाथांना जाणीव होती. म्हणूनच त्यांनी ‘रामकृष्णहरी’ घट्ट मनी धरले होते.</p>
<p class="Shlok">भाग्याचें भाग्य धन्य तें संसारीं। </p>
<p class="Shlok">सांठविती हरी हृदयामाजीं</p>
<p class="Shlok">धन्य त्याचें कुळ धन्य त्याचें कर्म। </p>
<p class="Shlok">धन्य त्याचा स्वधर्म नाम मुखा</p>
<p class="Shlok">संकटीं सुखांत नाम सदा गाय। </p>
<p class="Shlok">न विसंबे देवराय क्षण एक</p>
<p class="Shlok">एका जनार्दनीं धन्य त्यांचें दैव। </p>
<p class="Shlok">उभा  स्वयमेव  देव घरीं</p>
<p class="TXT-Right">(श्री एकनाथ महाराजांचे अभंग – 1212)</p>
<p class="TXT">मार्गात आंबेजोगाई क्षेत्र लागले. नाथांनी तिथे निवास केला. वृषभांनाही विश्राम आवश्यक होता. तेथे नाथांना दासोपंत भेटले. दासोपंत दत्तात्रेयभक्त होते. दत्ताची उपासना हेच त्यांचे ध्येय होते. त्यांनी बालपणीच बारा वर्षे तीव्र अनुष्ठान केले. त्यांना या साधनेनंतर फलस्वरूप दत्तात्रेयांनी दर्शन दिले. दासोपंतांच्या परमभक्तीने दत्तात्रेय त्यांचे खेळगडी बनले. याच गोष्टीचा दासोपंतांना अभिमान वाटू लागला. या अभिमानाच्या बरोबरीने नाथांच्या कीर्तीचाही हेवा त्यांना वाटू लागला होता. नाथांची आणि त्यांची भेट झाली. अध्यात्मसंवाद झाला. नाथांनी फाल्गुन वद्य षष्ठीच्या उत्सवाचे दासोपंतांना निमंत्रण दिले. दासोपंत या उत्सवाला पैठणला गेले. तेथे त्यांनी नाथांच्या दारी साक्षात दत्तात्रेय चोपदाराच्या वेशात उभे असलेले पाहिले. त्यांनी दत्तगुरूंना मनोभावे नमस्कार केला. त्यांचा अभिमान गळून गेला. मनातील नाथांविषयीचा हेवाही गेला. त्यांनी नाथचरणांवर नम्रपणे मस्तक ठेवले.</p>
<p class="TXT">दासोपंतांनी श्रीमद्भगवद्गीतेवर एक लाख पंचवीस हजार ओव्या लिहिल्या. इतर लहान मोठे असे विविध चाळीस ग्रंथ लिहिले. पाच-सात हजार पदांची त्यांनी रचना केली. मराठी कवींमध्ये दासोपंतांची ग्रंथसंपदा मोठी मानली जाते.</p>
<p class="TXT">(षष्ठी माहात्म्य - षष्ठीच्या पहिल्या महोत्सवाप्रसंगी नाथांनी उद्धवाला षष्ठीचे प्रयोजन सांगितले. ते केशवकृत नाथचरित्रात वर्णिले आहे.</p>
<p class="Shlok">वद्यषष्ठी फाल्गुन मास। </p>
<p class="Shlok">श्रीजनार्दन जन्मदिवस।</p>
<p class="Shlok">दत्तात्रेयदर्शनविलास। </p>
<p class="Shlok">प्राप्त त्यास तेचि दिनीं॥</p>
<p class="Shlok">आम्हांसि जनार्दनाची भेटी। </p>
<p class="Shlok">झाली तेव्हां हेचि षष्ठी।</p>
<p class="Shlok">त्याचियोगें  अभिनव दृष्टी। </p>
<p class="Shlok">सर्व सृष्टी अद्वयत्वें॥</p>
<p class="Shlok">श्रीजनार्दन स्वच्छंदगती। </p>
<p class="Shlok">येचि दिनीं देहाकृती।</p>
<p class="Shlok">लोपोनियां सुखस्थिती। </p>
<p class="Shlok">निजधामाप्रती पैं गेले॥</p>
<p class="Shlok">चारी पर्व निश्चित। </p>
<p class="Shlok">उत्साह करणे उचित।</p>
<p class="Shlok">जाणोनियां यथास्थित। </p>
<p class="Shlok">करावें उचित साहित्या॥</p>
<p class="Shlok">पांचवें पर्व याच दिनीं। </p>
<p class="Shlok">होतां पुढें देखसी नयनीं।</p>
<p class="Shlok">षष्ठी पंचपर्वश्रेणी। </p>
<p class="Shlok">विख्यात जनीं भावार्थिया॥</p>
<p class="TXT">फाल्गुन वद्य षष्ठीला जनार्दनस्वामींचा जन्म, जनार्दनस्वामींना दत्तदर्शन, जनार्दनस्वामींचा नाथांवर अनुग्रह, जनार्दनस्वामींचे निर्याण, पुढे नाथमहाराजांची जलसमाधीही याच तिथीस घडली. षष्ठीचा उत्सव हा या पंचपर्वश्रेणीचा महोत्सव आहे.)</p>
<p class="TXT">नाथ पैठणास पोचले. सारे पैठण वेशीवर जमले होते. नाथांचा, नाथभागवताचा जयजयकार होत होता. ‘रामकृष्णहरी’ चा नामघोष होत होता. नाथ घरी आले. गिरिजादेवींच्या नयनी आनंदाश्रू आले. सखा आणि उद्धव यांनाही खूप आनंद झाला. नाथांचा दिनक्रम परत सुरू झाला. परत नित्य कीर्तन सुरू झाले.</p>
<p class="Shlok">दुजा छंद नोहे वाचे। </p>
<p class="Shlok">वदे साचें हरिनाम</p>
<p class="Shlok">कोटी कुळें होती पावन। </p>
<p class="Shlok">नामस्मरण करीतांची</p>
<p class="Shlok">यम न पाहे तयाकडे। </p>
<p class="Shlok">वाडें कोडें नमस्कारी</p>
<p class="Shlok">विधी शची उमारमण। </p>
<p class="Shlok">वंदिती चरण आवडी</p>
<p class="Shlok">म्हणे जनार्दनाचा एका। </p>
<p class="Shlok">उपाय नेटका कलियुगीं</p>
<p class="TXT-Right">(श्री एकनाथ महाराजांचे अभंग – 1074)</p>
<p class="TXT">नाथांच्या कीर्तनात कोणालाही मज्जाव नव्हता. सर्वांना मुक्त प्रवेश होता. नाथांनी भागवतातील आठव्या अध्यायातील पिंगलाख्यानावरील निरूपण सुरू केले. पैठणात राहाणारी एक वेश्याही नाथांच्या कीर्तनाला येत असे. नाथवाणीने ती प्रभावित झाली. तिला आपल्या वर्तनाची लाज वाटू लागली. तिला आपल्या भ्रष्ट देहाची किळस येऊ लागली.</p>
<p class="Shlok">भीतरिलें अवकाशीं। </p>
<p class="Shlok">दुर्गंधी उठली कैशी?।</p>
<p class="Shlok">तेचि प्रवाह अहर्निशी। </p>
<p class="Shlok">नवद्वारांसी वाहती॥238॥</p>
<p class="Shlok">अखंड वाढतीं मळें। </p>
<p class="Shlok">देखोनि ज्याचे तो कंटाळे।</p>
<p class="Shlok">अहर्निशी धूतां जळें। </p>
<p class="Shlok">कदा निर्मळ ते नव्हती॥239॥</p>
<p class="Shlok">अस्थिमांसाचा कोवळा। </p>
<p class="Shlok">विष्ठामूत्रांचा गोळा।</p>
<p class="Shlok">म्यां आलिंगिला वेळोवेळां। </p>
<p class="Shlok">जळो कंटाळा नयेचि॥240॥</p>
<p class="TXT">भगवंतांनी दिलेल्या स्त्रीदेहाचे मी काय केले? केवळ पैशासाठी मी या देहाची घोर विटंबना केली. किती पाप केले मी!</p>
<p class="Shlok">अच्युतें ज्यासी निजमुख दिधलें। </p>
<p class="Shlok">जे च्यवेना कांहीं केलें।</p>
<p class="Shlok">ऐसिया हृदयस्था विसरलें। </p>
<p class="Shlok">आणि भुललें अकामदा॥245॥</p>
<p class="TXT">नाथांचे बोल तिच्या हृदयात कोरले गेले. त्या दिवसापासून तिने तो घाणेरडा व्यवसाय सोडून दिला. त्यानंतर येणाऱ्या पुरुषांना तिने ठाम नकार दिला. पैशाचा मोह टाकून दिला. तिला असे वाटले, आजवर वासनेने बरबटलेले लोक आपल्याकडे येत होते. नाथांसारखी सद्वर्तनी आणि पवित्र व्यक्ती आपल्या माडीवरील खोलीत येईल, तर आपली खोली पवित्र होईल.</p>
<p class="TXT">एक दिवस गंगास्नान करून परतत असताना ती नाथांना सामोरी गेली. नाथचरणांना स्पर्श करून तिने त्यांना नमस्कार केला. नाथांबरोबर उद्धव होता. त्यालाही तिने नमस्कार केला. ती हात जोडून नाथांना म्हणाली, “आपण जर माझ्या घरी याल, तर माझं घर पावन होईल. आपण याल का?” नाथ म्हणाले, “येईन की!” उद्धवाला आश्चर्य वाटले. पण तो गप्प बसला. नाथ आणि उद्धव दोघेही त्या वेश्येच्या खोलीत माडी चढून गेले. नाथ शांतपणे समोर पाहून जात होते. उद्धव मात्र आपल्याला कोणी पाहात तर नाहीना? या भावनेने इकडे तिकडे बघत गेला.</p>
<p class="TXT">त्या वेश्येने नाथांना चौरंगावर बसण्यास सांगितले. उद्धव बाजूच्या बाजेवर बसला. नाथांच्या पायांखाली तिने चांदीचे पात्र ठेवले. नाथांचे चरण धुतले. चरण पुसून नंतर तिने त्यांच्या चरणांखाली नक्षीदार पाट ठेवला. त्यांच्या चरणांवर गंध, हळदी-कुंकू लावले. फुले वाहून दीपाने ओवाळले. नंतर तिने नाथांसमोर फळे ठेवली. उद्धवालाही फळे दिली. नाथांनी एका फळाचा आस्वाद घेतला. ती वेश्या नाथांसमोर हात जोडून बसली होती. तिच्या नेत्रांमधून अखंड अश्रू वाहात होते. नाथ म्हणाले, “आता गतजीवन विसरून जा. पश्चात्तापाच्या अग्नीनं पापदहन झालं आहे. आता नामस्मरण करा. जीवनाचं सार्थक करा. ‘रामकृष्णहरी’ हा मंत्र मनापासून जपा. श्रीहरी परमोदार आहे. तो सर्व जाणतो. त्याला भक्तिभावानं साद घाला. तो आल्याशिवाय राहाणार नाही.” त्यानंतर त्या स्त्रीने आपल्या हृदयी फक्त श्रीकृष्णाला स्थान दिले. अखेर हरिस्मरणातच तिने देह ठेवला.</p>
<p class="TXT">नाथ आणि उद्धव घरी आले. उद्धव काही बोलत नव्हता, पण त्याच्या चेहऱ्यावर असंख्य प्रश्नांचा गुंता होता. नाथ म्हणाले, “उद्धवा, माणूस वाईट नसतो. त्याचं कर्म वाईट असते. व्यसनी व्यक्तीने व्यसनाचा त्याग केला तर ती व्यक्ती चांगलीच असते. हिचा व्यवसाय अमंगळ होता खरा. आता तिनं त्या अमंगळाचा त्याग केला. तिची जर कर्म सुधारून भक्तिमार्गात येण्याची मनापासूनची इच्छा असेल तर ती योग्य आहे. ती स्वत:ला सुधारू इच्छित आहे. तिला ती संधी मिळायलाच हवी.”</p>
<p class="TXT">त्या दिवशी हरिपंडित संध्याकाळी उशिरा घरी आला. गिरिजादेवींनी त्याला विचारले, “अरे हरी, आज उशीर केलास ते?” हरी म्हणाला, “घरी यावं असं मनापासून वाटत नाही.” नाथ काही लिहीत होते. त्यांच्याकडे दृष्टिक्षेप टाकत तो म्हणाला, “घरातच जर विटाळ, कालवाकालव तर काय करणार?” “अरे, असं बोलू नये,” गिरिजादेवी म्हणाल्या, “घराला अशी नावं ठेवू नयेत. चांगलं दूधदुभत्यानं भरलेलं घर आपलं. ईश्वराची केवढी कृपा आपल्यावर!” “अगं आई, अशा घरात धर्माज्ञेनुसार पालन नको का करायला? आधीच जातींची सरमिसळ. त्यात संस्कृताचे प्राकृत. आता तर सारेच न बोलावे असे!” हरिपंडित अधिक स्पष्ट बोलला नाही. पण पैठणात नाथांनी केलेल्या वेश्योद्धाराची चर्चा होती.</p>
<p class="TXT">नाथांनी टाक बाजूला ठेवला. “हरी, स्पष्ट बोल. मला राग येणार नाही,” नाथ म्हणाले, “मी त्या वेश्येच्या माडीवर जाऊन आलो. उद्धव माझ्यासोबत होता. आणि तो नसता तरी माझ्या शुद्धतेचं प्रमाण अन्य कोणी कसं ठरवावं! हरी, किमान तिचा मोह ज्यांना पडला त्यांनी आणि जे तिच्याकडं जात होते, त्यांनी तरी बोलू नये रे.” “बाबा, माझा तुमच्यावर तिळमात्र संशय नाही. पण लोक काय बोलतात ठाऊक आहे?” हरी म्हणाला. यावर नाथांनी उत्तर दिले नाही. ते फक्त हसले. उद्धव म्हणाला, “हरी, अरे माझ्या मनातही अशाच शंका आल्या होत्या. पण तुझ्या बाबांनी माझं समाधान केलं. आणि हरी असं बघ, असेच प्रश्न श्राद्धाच्या वेळी, दंडवत स्वामींच्या प्रकरणात, भागवताच्या मराठी निरूपणात निर्माण झाले. पण शेवटी यांचंच योग्य ठरलं ना रे!”</p>
<p class="TXT">गिरिजादेवींच्या नेत्रांमधून पाणी गळू लागले, “हरी, मला यातलं फार काही उमगत नाही. पण तुझे बाबा म्हणजे आभाळासारखे आहेत. त्यांच्या ज्ञानाला, प्रेमाला, भक्तीला, परोपकाराला, क्षमावृत्तीला, करुणेला अंत नाही. असं ह्यांच्याबरोबर भांडत जाऊ नकोस बाबा. मला वेदना होतात. आजवर हे कोणालाही आवाज चढवून बोलले नाही. अरे चोरांशीही मायेनं वागले. तू लहान होतास. किती प्रेमानं तुझ्याशी खेळायचे. आत्ताही तुला उशीर झाला. दहा वेळा विचारलं, ‘हरी आला का हो?’ तुझं संस्कृत भाषेतलं ज्ञान, पाठांतर याचं कौतुक करत असतात ते. मी लग्न होऊन इथं आले. तेव्हापासून आजवर या घरात वाद, भांडण नव्हतं आणि नाही. तू मात्र वाद घालतोस, तण-तणतोस, वडिलांशी असं वागणं चांगलं नाही!” गिरिजादेवींना हुंदका फुटला. </p>
<p class="TXT">नाथमहाराज म्हणाले, “हरीच्या आई, तुम्ही नका मनाला लावून घेऊ. हरी, लोक काय म्हणतात याचीच चिंता करायची तर ज्ञानदेवांनी काय केलं असतं रे? लोकनिंदाच नाही केवळ, ग्रामण्य होतं त्यांच्यावर. किती लहान वयात त्यांचे हाल झाले? आपण आपल्या वर्तनाचा आणि मनाचा विचार करावा. समाजात प्रत्येकजण इतरांबद्दल भलंबुरं बोलत असतो. एकाच व्यक्तीविषयी प्रत्येकाचं निराळं मत असतं. आणि सर्वांना खूष करता येत नाही. माणसानं स्वत:शी प्रामाणिक राहावं. तू विद्वान आहेस. तुला हे मी सांगायला हवं असं नाही. मी माउलींच्या, नामदेवांच्या आणि आपले पणजोबा भानुदास महाराजांच्या मार्गानं सद्गुरूंच्या कृपेनं मार्गक्रमण करतो आहे.” हरी आतल्या खोलीत निघून गेला. नाथमहाराज वैखरीने म्हणू लागले,</p>
<p class="Shlok">नामाचें महिमान सादर ऐका। </p>
<p class="Shlok">तारियेले देखा महापापी</p>
<p class="Shlok">पापाची ते राशी अजामेळ जाण। </p>
<p class="Shlok">जपतांचि पावन नामें जाहला</p>
<p class="Shlok">गणिका पाखरूं नाम जपे सदा। </p>
<p class="Shlok">नोहे तिसी बाधा गर्भवासा</p>
<p class="Shlok">एका जनार्दनीं कलीमाजीं नाम। </p>
<p class="Shlok">उत्तम  उत्तम जपा आधी</p>
<p class="TXT-Right">(श्री एकनाथ महाराजांचे अभंग – 1163)</p>


<p class="Page-Break"> </p>
<p class="Heading" id="toc_marker-20">१८ - प्रतिशुद्ध ज्ञानेश्वरी</p>
<p class="TXT">दिवसेंदिवस हरिपंडित नाथमहाराजांपासून मनाने दूर दूर चालत होता. पैठणातले कर्मठ वैदिक दोघांमधील दरी वाढवत होते. हरी तणतणत होता. नाथमहाराज मात्र शांत होते. एक दिवस नाथांच्या मनात आले की आपण भूवैकुंठ पंढरपूरला जाऊन यावे. त्या भक्तवत्सलाचे दर्शन घ्यावे. त्यांनी गिरिजादेवींना आणि उद्धवाला आपल्या माघारी नीट लक्ष ठेवायला सांगितले. नाथमहाराज पंढरपूरला निघाले. सोबत पैठणचे आणि आजूबाजूच्या जवळच्या गावांमधील अनेक वारकरी निघाले. ‘रामकृष्णहरी’ चा उद्घोष करत त्यांनी ते भूवैकुंठ गाठले.</p>
<p class="Shlok">उदंड क्षेत्रांची पहिली रचना। </p>
<p class="Shlok">पंढरी तें जाणा भूवैकुंठ</p>
<p class="Shlok">तीर्थ आणि देव, संतसमागम। </p>
<p class="Shlok">ऐसें सर्वोत्तम कोठें नाहीं</p>
<p class="Shlok">पंढरीसारिखें तीर्थ महीवरी। </p>
<p class="Shlok">न देखों चराचरी त्रैलोक्यांत</p>
<p class="Shlok">एका जनार्दनीं सुखाची विश्रांती। </p>
<p class="Shlok">पाहतां विठ्ठलमूर्ती लाभ बहू</p>
<p class="TXT-Right">(श्री एकनाथ महाराजांचे अभंग – 356)</p>
<p class="TXT">पंढरीत पाऊल ठेवल्याठेवल्या नाथांनी श्रीकृष्णस्मरण केले.  भूमीला वंदन करून माती भाळावर लावली. त्यांच्या नयनांमधून  आनंदाश्रू ओघळले. त्यांना आठव झाला कृष्णसखा नामदेवांचा. नामदेवांचे केवढे कार्य! अप्रतिम कीर्तन करीत असत. साक्षात पांडुरंग त्यांच्या कीर्तनी नाचत असे. नामदेव भगिनी आणि शिष्या जना. या जनाबाईंसह तो युगंधर दळू-कांडू लागत असे. चोखोबाकाका यांच्या भक्तीवर प्रसन्न होऊन पांडुरंगाने आपल्या कंठातील हार त्यांच्या गळ्यात घातला. सोयराबाई, बंका, निर्मळा, सेना, सावता आणि गोरोबाकाका. गोरोबाकाकांची किती विलक्षण भक्ती! खरोखर देवमाणसेच ही.</p>
<p class="TXT">नाथमहाराज आणि त्यांचे सांगाती चंद्रभागातीरी आले. सर्वांनी स्नान केले. नंतर सर्वजण पांडुरंगाच्या मंदिरात आले. पांडुरंगाच्या दर्शनाने नाथमहाराज धन्य झाले. त्या सावळ्या विठ्ठलाला नेत्राद्वारे अंतरात साठवू लागले.</p>
<p class="Shlok">उभा चंद्रभागे तीरीं। </p>
<p class="Shlok">कट धरूनियां करीं</p>
<p class="Shlok">रूप सांवळें सुंदर। </p>
<p class="Shlok">कानीं कुंडलें मकराकार</p>
<p class="Shlok">तुळसीमाळा शोभे कंठीं। </p>
<p class="Shlok">अंगीं चंदनाची उटी</p>
<p class="Shlok">भक्त आनंदें गर्जती। </p>
<p class="Shlok">विठ्ठल विठ्ठल उच्चारिती</p>
<p class="Shlok">एका जनार्दनीं ध्यान। </p>
<p class="Shlok">शोभे सगुण निर्गुण</p>
<p class="TXT-Right">(श्री एकनाथ महाराजांचे अभंग – 677)</p>
<p class="TXT">नाथ रुक्मिणी-मंदिर, पुंडलिक-मंदिर, गोपाळपूर, विष्णुपद साऱ्या छोट्या-मोठ्या मंदिरात गेले. दर्शनाने तृप्त झाले. पैठणचे एकनाथमहाराज आल्याची वार्ता साऱ्या पंढरपुरात पसरली होती. वाळवंटात हजारो वारकरी एकत्र आले. त्यांनी नाथांना कीर्तन करण्याची विनंती केली. मृदंगी आले, टाळकरी आले. नाथांनी वीणा गळ्यात अडकवली. हाती चिपळ्या घेतल्या.</p>
<p class="TXT">“बोला पुंडलीक वरदा हरी विठ्ठल. पंढरीनाथ महाराज की जय. गोपाळकृष्ण महाराज की जय” संतश्रेष्ठ नामदेवांचे स्मरण केले. त्यांना मनोमन नमन केले आणि कीर्तनारंभ केला.</p>
<p class="Shlok">गायन तें सोपें गाऊं। </p>
<p class="Shlok">वाचे ध्याऊं विठ्ठल</p>
<p class="Shlok">तेणें सर्व होय सिद्धी। </p>
<p class="Shlok">तुटे उपाधि जन्मजरा</p>
<p class="Shlok">साधनांचा न करूं श्रम। </p>
<p class="Shlok">गाऊं नाम आवडीं</p>
<p class="Shlok">शुकादिक रंगले रंगीं। </p>
<p class="Shlok">त्याची मार्गी आम्ही जाऊं</p>
<p class="Shlok">एका जनार्दनीं धणीवरी। </p>
<p class="Shlok">उच्चारुं हरी संतसंगें</p>
<p class="TXT-Right">(श्री एकनाथ महाराजांचे अभंग – 723)</p>
<p class="TXT">त्यांनी या कीर्तनात आपले पणजोबा भानुदास यांचे चरित्रगायन केले. श्रोत्यांची मागणी तीच होती. नाथांनी आपल्या रसाळ वाणीने हजारो भक्त-श्रोत्यांना तृप्त केले. </p>
<p class="TXT">नंतर नाथमहाराज पैठणच्या साथीदारांसह पैठणास परतले. उद्धव नाथांचे नित्यकर्म करत होता. घरच्या देवांची पूजा, ग्रंथवाचन, अतिथि-स्वागत तो करत असे. गिरिजादेवी, हरिपंडिताची पत्नी स्वयंपाकगृह सांभाळत होत्या. हरी मात्र घरात असून नसल्यासारखा, अलिप्त! एक दिवस रात्री जेवणे उरकल्यावर हरी नाथांना आणि गिरिजादेवींना म्हणाला, “उद्या मी पैठण सोडतो आहे. काशीला जाण्याचा माझा निश्चय झाला आहे.” गिरिजादेवींना धक्काच बसला.  त्यांच्या डोळ्यांमधून अश्रू गळू लागले. “आणि सूनबाई, प्रल्हाद, मेघश्याम, राघव?” गिरिजादेवींनी विचारले. “सर्वांना मी बरोबर घेऊन जातोय,” हरी कोरड्या स्वरात म्हणाला. हरीची पत्नी सत्यभामा हिच्याही डोळ्यामंधून अश्रू गळू लागले. ती म्हणाली, “इतक्या लवकर निर्णय झाला म्हणायचा! मी नको म्हणत होते. प्रल्हाद, मेघश्याम या दोघांना आजी-आजोबांचा लळा आहे. राघव तर मामंजींना सोडत नाही. कीर्तनातही त्यांच्यामागं उभा असतो. आणि ऐकलंत, या माझ्या सासूबाई नाहीत. आई आहेत माझ्या.” सत्यभामा गिरिजादेवींच्या कुशीत शिरून रडू लागली. हरी ताठ होता. तो म्हणाला, “या शिवाशिव झालेल्या घरात मी आता राहाणार नाही. तुम्ही माझ्याबरोबर आलात तर तुमच्यासह, नाहीतर तुमच्याशिवाय, माझा जायचा दृढनिश्चय आहे.”</p>
<p class="TXT">रात्रभर गिरिजादेवी जाग्या होत्या. अश्रू अखंड वाहात होते. नाथमहाराज अस्वस्थपणे येरझाऱ्या घालत होते. शेवटी गिरिजादेवी म्हणाल्या, “ऐकलंत, आपण असे अस्वस्थ होऊ नका. या अवस्थेत मी आपल्याला प्रथमच पाहाते आहे. जातोय तर जाऊ दे त्याला. सत्यभामा लेकरांना घेऊन हरीबरोबर जाणार आहे. तिला इथंच एकत्रात राहायचंय. पण तिला पतीसह राहायचंय, पतीशिवाय नाही. रडूनरडून डोळे लाल झाले तिचे! खूप प्रेमळ आहे. एकटी त्या काशीस जाणार. हरीचा स्वभाव, लहान लेकरं, कशी करणारेय कोण जाणे!” नाथांच्या येरझाऱ्या थांबल्या. ते म्हणाले, “काशीस जातोय, ठीकच आहे. काशीविश्वेश्वर त्याला सांभाळील.”</p>
<p class="TXT">दुसऱ्या दिवशी हरिपंडित निघाला. आईच्या चरणांवर मस्तक ठेवले. आईने त्याला उठवले. त्याच्या डोक्यावरून गालांवरून हात फिरवले. त्याने नाथांच्या चरणी मस्तक ठेवले. नाथांनी त्याला दृढ आलिंगन दिले.  सत्यभामेने नाथांना नमस्कार केला. नंतर गिरिजादेवींना नमस्कार केला. गिरिजादेवींनी तिला जवळ घेतले. दोघींच्या डोळ्यांमधले अश्रू निरोप-संवाद करत होते. हरी, सत्यभामा, प्रल्हाद, मेघश्याम गाडीत बसले. राघव मात्र येईना. धावत येऊन त्याने नाथांच्या पायांना मिठी मारली. जो जायला तयार होईना. त्याला हरी ओढून नेऊ लागला. तो जोरजोरात रडू लागला. शेवटी नाथ म्हणाले, “अरे हरी, या पोरावर सक्ती नको रे करू! राहू दे इथं त्याला.” हरीने ते मात्र मान्य केले. गाडी निघाली. बैलगाडी नजरेआड होईपर्यंत नाथमहाराज, गिरिजादेवी आणि उद्धव बघत उभे होते. राघवाला नाथमहाराजांनी कडेवर घेतले होते. त्यांच्या गळ्याला त्याने घट्ट मिठी मारली होती. </p>
<p class="TXT">नाथांचा नित्यक्रम सुरू होता. एक दिवस त्यांचा घसा दुखू लागला. त्यांच्या घशाला सूज आली. दूध-हळद, काढा वगैरे उपचार गिरिजादेवींनी सुरू केले. रात्री नाथमहाराजांना गाढ झोप लागली. स्वप्नात ज्ञानेश्वरमाउली आली. नाथांनी त्यांच्या चरणी मस्तक ठेवले. माउलींनी नाथांना दृढालिंगन दिले. माउली म्हणाली,  “एकनाथा, खरा भागवत आहेस तू. मी तुला एक विनंती करणार आहे.” “माउली, आपण आज्ञा करा,” नाथ म्हणाले. “माझ्या कंठास अजानवृक्षाच्या मुळीनं आवळलं आहे. ती मुळी मला वेदना देत आहे. तू माझ्या समाधिस्थानी येऊन दूर कर.” “माउली, चिंता करू नका. मी आपल्या आज्ञेनुसार ती मुळी दूर करेन.” माउली अंतर्धान पावली. नाथमहाराज जागे झाले.</p>
<p class="TXT">नाथमहाराजांनी तयारी केली. आळंदीला जायचे, ज्ञानेश्वर माउलींच्या समाधीचे दर्शन घ्यायचे. अनेक वारकरी बरोबर निघाले. माउलींचा जयजयकार, ‘रामकृष्णहरी’ चा उद्घोष करत निघाले. वाटेत गावोगावीचे वारकरी त्यांना येऊन मिळाले. एक मोठा समुदाय  तयार झाला. सारा समुदाय भजन-कीर्तन करीत आळंदीस आला. काळाच्या ओघात ज्ञानदेवांचे समाधिस्थान दुर्लक्षित झाले होते. अवतीभोवती मोठेमोठे वृक्ष-वेली, वनस्पती यांचे छोटे जंगल निर्माण  झाले होते. गावकरी या भागाला ‘देवराई’ म्हणत असत. आळंदी गावातील लोक या देवराईत जायला घाबरत असत. पण नाथांना आणि या वारकऱ्यांना भय नव्हते. ज्ञानदेवांचा हरिपाठ गात गात त्यांनी देवराईत प्रवेश केला.</p>
<p class="TXT">नाथांना पिंपळवृक्ष दिसला. त्यांनी समुदायाला तेथेच थांबवले. नाथ पिंपळवृक्षाजवळ आले. त्यांना शेवाळलेली शिळा दिसली. आजूबाजूचा झाडझाडोरा दूर करून शिळा दूर केली. विवरात शिरताच ज्ञानदेवांच्या तेजाने त्यांना घेरले. मोगऱ्याच्या सुगंधाने भरलेले विवर. ॐकार ध्वनीने व्यापलेले विवर. अजानवृक्षाच्या वरून लोंबकळणाऱ्या एका मुळीने माउलीचा कंठ वेढला होता. नाथांनी प्रथम ती कंठ वेढणारी मुळी दूर केली. नंतर माउलींच्या चरणी मस्तक ठेवले. ध्वनी उमटला, “नाथा आज मी वेदनामुक्त  झालो,” बघता बघता माउली प्रकटली. नाथांच्या नेत्रामधून आनंदाश्रू ओघळले. माउली म्हणाली, “नाथा, तू उत्तम कार्य संपन्न करतो आहेस.  तू अद्वैत जगून दाखवलंस. माझी आणखी एक विनवणी आहे तुला. करशील?” नाथ म्हणाले, “माउली, आपण विनंती नाही, आज्ञा करा आज्ञा! आपल्या मार्गदर्शनानुसारच आम्ही चालतो आहोत. तुमचं मार्गदर्शन आणि सद्गुरूंची कृपा हे दोन मोठे आधार आहेत आमचे.” “नाथा! श्रीमद्भगवद्गीता म्हणजे साक्षात युगंधर  श्रीकृष्णाच्या मुखातून प्रकट झालेले जीवनोपयोगी अमृतसार. त्या पांडुरंगाच्या कृपेने आणि सद्गुरू निवृत्तिनाथांच्या आशीर्वादाने मी त्याची टीका लिहिली. आज त्या भावार्थदीपिकेत लोकांनी आपले बरेच घातले आहे. जे लोकांनी त्यात घातले ते माझे नाही. आणि जे माझे नाही ते माझे म्हणून कीर्तिमान होणे चांगले नाही. नाथा, तू प्रतिभासंपन्न आणि प्रज्ञावंत आहेस. तू माझी भावार्थ-दीपिका शुद्ध करावीस, अशी माझी इच्छा आहे,” माउली म्हणाली. नाथ गहिवरले. ते म्हणाले, “माउली, आपण माझ्यावर विश्वास ठेवलात, माझी साधना सफल झाली. मी आपली भावार्थदीपिका शुद्ध करेन.” नाथांनी परत ज्ञानदेवांच्या चरणी मस्तक ठेवले. विवरातून बाहेर आले. समाधिस्थानावर होती, तशी शिळा लावली.</p>
<p class="TXT">नंतर त्यांनी त्या समुदायाला सांगितले, “इथं माजलेले गवत झाडझाडोरा स्वच्छ करू या. विश्वेश्वराभोवतीही तण आणि अनावश्यक वनस्पतींची गर्दी झाली आहे. ती साफ करूया.” नाथांनी असे सांगताच लोकांनी ‘पुंडलीक वरदे हरी विठ्ठल’ चा उद्घोष केला. दोन तीन दिवसात ती जागा साफ झाली. नंतर नाथ आळंदीच्या ग्रामाधिकाऱ्याला जाऊन भेटले. हात जोडून सांगू लागले, “ईश्वरी नेत्रांमधल्या जलापासून निर्माण झालेली इंद्रायणी. या नदीच्या तीरी इंद्राने स्वयंभू शिवलिंगाची स्थापना केली. त्यामुळे इंद्राला सिद्धी प्राप्त झाल्या. म्हणून हा शंभू सिद्धेश्वर झाला. शिवशंकर या रम्य स्थळी रमला. पार्वती आपल्या पतीचा शोध घेत इथं आली. या ठिकाणी तिनं आपल्या अंगावरील सुवर्णालंकार उतरवले आणि ती योगिनीच्या रूपात नामस्मरण करून शिवाला आळवू लागली. म्हणून ती आळंदी अर्थात अलंकापुरी झाली. त्या मंदिराचं माहात्म्य जाणून घ्या. आम्ही माजलेला झाडोरा काढलाय. अधिक स्वच्छता करून गावकऱ्यांच्या श्रमदानामधून मंदिर उभं राहील. आणि ज्ञानेश्वर माउलींचं समाधिस्थान तेही उत्तम होईल. या ठिकाणी हा वैश्विक योगिराज समाधिस्थ झाला. या मर्त्यलोकातला हा ज्ञान-चमत्कार आहे. ही कोटीमोलाची समाधी जपायला हवी. येणाऱ्या पिढ्या या समाधीपासून प्रेरणा घेतील. माझी विनंती आहे, गावची पवित्र ऐतिहासिक स्थळं आपणच जपायला हवीत. आरंभीच्या कामी आम्ही जरूर सहाय्य करू. परंतु आळंदीच्या लोकांनी मनी आणल्याशिवाय हे कसं व्हावं!” ग्रामाधिकाऱ्यांनी नाथांचे हात हाती घेतले. ते म्हणाले, “आपण जे सांगितलंत, ते आम्ही यापूर्वीच करायला हवं होतं. उद्याच ग्रामसभा घेऊन कार्यारंभ करतो.”</p>
<p class="TXT">दुसऱ्या दिवशी ग्रामसभा झाली आणि मोठ्या उत्साहाने कार्यारंभ झाला.</p>
<p class="Shlok">विश्रांतीचें स्थान संतांचें माहेर। </p>
<p class="Shlok">तें या भूमीवर अलंकापूर</p>
<p class="Shlok">तसे स्थळीं माझा जीवाचा वो ठेवा। </p>
<p class="Shlok">नमीन ज्ञानदेवा जाऊनियां</p>
<p class="Shlok">सिद्धेश्वर स्थान दरुशनें मुक्ती। </p>
<p class="Shlok">ब्रह्मज्ञान प्राप्ती वटेश्वर</p>
<p class="Shlok">चौऱ्यांयशी सिद्धांचा सिद्ध भेटी मेळा। </p>
<p class="Shlok">प्रत्यक्ष स्थापिला कल्पवृक्ष</p>
<p class="Shlok">तयासी नित्यतां घडतां प्रदक्षणा। </p>
<p class="Shlok">नाहीं पार पुण्या वास स्वर्गीं</p>
<p class="Shlok">अमृतमय वाहे पुढें इंद्रायणी। </p>
<p class="Shlok">भागीरथी आदिकरूनि तीर्थराज</p>
<p class="Shlok">ऐशिया स्थळीं समाधी ज्ञानदेवा। </p>
<p class="Shlok">एका जनार्दनीं ठाव अलंकापूर</p>
<p class="TXT-Right">(श्री एकनाथ महाराजांचे अभंग – 3507)</p>
<p class="TXT">जीर्णोद्धाराचे  कार्य एका टप्प्यापर्यंत आले. आता आळंदीकर हे कार्य निष्ठेने पूर्ण करतील, याची नाथांना खात्री झाली. त्यांनी ग्रामाधिकाऱ्यांचा निरोप घेतला. ग्रामाधिकारी गहिवरून गेले. नाथमहाराज पैठणकर मंडळींसह पैठणला परत आले.</p>
<p class="TXT">आल्या आल्या ते ज्ञानेश्वरीच्या शुद्धीकरणाच्या कार्याला लागले. नाथांची एकाग्रता अलौकिक होती. तारणनाम संवत्सरी शके 1506 मध्ये शुद्धीकरणाचे कार्य पूर्ण झाले. आज जी आपण ज्ञानेश्वरी वाचतो, ती एकनाथ महाराजांच्या हस्ते शुद्ध झालेली आहे.</p>


<p class="Page-Break"> </p>
<p class="Heading" id="toc_marker-21">१९ - ज्ञानदेव - एकनाथ</p>
<p class="TXT">नाथांच्या आळंदी मुक्कामात पैठण आणि पैठणजवळचे अनेक वारकरी होते. जवळपास तीन आठवड्यांचा मुक्काम होता. इतक्या लोकांची खाण्याची, भोजनाची व्यवस्था होणे कठीण होते. पण ती सोय एका व्यक्तीने केली. तो या वारकऱ्यांना आग्रहाने सकाळची न्याहारी, दुपारचे आणि रात्रीचे जेवण देत असे. त्याला एका वारकऱ्याने विचारले, “या जेवणाचे पैसे किती?” तो म्हणाला, “ते नाथम्हाराज आनी मी बगतो. तुमी निस्तं खायाचं बगा!” मग दुसऱ्याने विचारले, “तुमचं नाव काय? तुम्ही कुठले?” तो म्हणाला, “आमचं नाव असतं ‘इटाण्णा.’ आमी कानडी मुलकातलं बगा!”</p>
<p class="TXT">पैठणाला परतायची वेळ झाल्यावर नाथमहाराज त्या इटाण्णाच्या भोजनालयाकडे आले, तर तेथे भोजनालयच नव्हते. आजूबाजूला चौकशी केली तर त्याविषयी कोणाला काहीच ठाऊक नव्हते. नाथांच्या नयनी अश्रू तरारले. त्यांनी मनोमन ओळखले, ‘हा माझा ‘कानडाऊ विठ्ठलु’!’</p>
<p class="TXT">भावार्थदीपिका पूर्ण शुद्ध झाली. नाथ देवगिरीला जनार्दनस्वामींकडे आले. त्यांनी त्यांच्या चरणी प्रतिशुद्ध ज्ञानेश्वरीची प्रत समर्पित केली आणि सर्व वृत्तांत कथन केला.</p>
<p class="Shlok">श्रीज्ञानदेवें येऊनी स्वप्नांत। </p>
<p class="Shlok">सांगितली मात मजलागीं</p>
<p class="Shlok">दिव्य तेज:पुंज मदनाचा पुतळा। </p>
<p class="Shlok">परब्रह्म केवळ बोलतसे</p>
<p class="Shlok">अजानवृक्षाची मुळी कंठास लागली। </p>
<p class="Shlok">येऊनी आळंदीं काढ वेगीं</p>
<p class="Shlok">ऐसें स्वप्न होतां आलों अलंकापुरी। </p>
<p class="Shlok">तंव नदीमाझारीं देखिलें द्वार</p>
<p class="Shlok">एका जनार्दनीं पूर्वपुण्य फळलें। </p>
<p class="Shlok">श्रीगुरू भेटले ज्ञानेश्वर</p>
<p class="TXT-Right">(श्री एकनाथ महाराजांचे अभंग – 3524)</p>
<p class="TXT">जनार्दनस्वामी धन्य झाले. ते या शिष्योत्तमास आलिंगन देऊन म्हणाले, “नाथा, आज मी कृतार्थ झालो. तुझं कार्य एकमेवाद्वितीय आहे. नाथा, आता मला जगण्यात स्वारस्य नाही. परक्याची चाकरी केली मी. स्वधर्माचरण मात्र निष्ठेनं केलं. त्याचं फल श्रीदत्तगुरूंनी दिलं. तुझी मामी अहेवपणे गेली. आता याही देहाला जगवण्यात अर्थ उरला नाही. आता दत्तमय व्हावं ही एकच आस आहे.” सद्गुरूंच्या या उद्गारांनी नाथांच्या डोळ्यांत पाणी उभे राहिले. जनार्दनस्वामी म्हणाले, “नाथा, तू ज्ञानी आहेस. माझ्या जाण्याचं दु:ख करू नकोस. तुला ठाऊक आहे, मी आलो नाही आणि गेलोही नाही. नश्वर देहाचं कौतुक ते किती!”</p>
<p class="TXT">फाल्गुन वद्य षष्ठीला धौम्य गावी जनार्दन स्वामींनी देह ठेवला. या सद्गुरूंच्या गमनाचे दु:ख नाथांनी व्यक्त केले नाही. सद्गुरूंच्या उपदेशानुसार आपली ब्रह्मस्थिती अखंड स्थिर ठेवली.</p>
<p class="TXT">जनार्दनस्वामींच्या अनेक शिष्यमंडळींमध्ये रामाजनार्दन, जनी जनार्दन आणि एका जनार्दन असे तीन प्रमुख शिष्य होते. रामाजनार्दन यांचे उपास्यदैवत विठ्ठल होते. यांना विठ्ठलाचे वरदान लाभले. त्यांची ‘आरती ज्ञानराजा। महाकैवल्यतेजा’ ही आरती गायल्यावरच वारकऱ्यांच्या भजनाची सांगता होते. जनीजनार्दन हे विजापूरच्या पातशाहीत कमाविसदार होते. श्रीगणेश हे त्यांचे उपास्यदैवत होते. पैठणजवळच्या गंगामसाले गावी यांनी श्रीगणेशाची स्थापना केली.</p>
<p class="TXT">आणि एकनाथ महाराज तथा एका जनार्दन. संत ज्ञानेश्वरांनी लहान वयात, 21 व्या वर्षी संजीवन समाधी घेतली. त्यामुळे त्यांना आपल्या सद्गुरूंची सेवा करता आली नाही. ती सद्गुरू सेवा त्यांनी एकनाथांच्या रूपात जन्म घेऊन केली. सद्गुरूंविषयी ज्ञानेश्वर माउली लिहितात, </p>
<p class="Shlok">गुरु हा संत कुलींचा राजा। </p>
<p class="Shlok">गुरु हा प्राण विसांवा माझा।</p>
<p class="Shlok">गुरुवीण देव नाहीं दुजा। </p>
<p class="Shlok">पाहतां त्रिलोकी॥</p>
<p class="Shlok">गुरु हा सुखाचा सागरू। </p>
<p class="Shlok">गुरु हा प्रेमाचा आगरु।</p>
<p class="Shlok">गुरु हा धैर्याचा डोंगरू। </p>
<p class="Shlok">कदाकाळीं डळमळीना॥</p>
<p class="Shlok">गुरु हा वैराग्याचें मूळ। </p>
<p class="Shlok">गुरु हा परब्रह्म केवळ।</p>
<p class="Shlok">गुरु सोडवी तात्काळ। </p>
<p class="Shlok">गांठ लिंगदेहाची॥</p>
<p class="Shlok">गुरु हा साधकाशी साह्य। </p>
<p class="Shlok">गुरु हा भक्तालागी माय।</p>
<p class="Shlok">गुरु हा कामधेनु गाय। </p>
<p class="Shlok">भक्तांघरीं दुभतसे।</p>
<p class="Shlok">गुरु हा घाली ज्ञानांजन। </p>
<p class="Shlok">गुरु हा दाखवी निजधन।</p>
<p class="Shlok">गुरु हा सौभाग्य देऊन। </p>
<p class="Shlok">साधुबोध नांदवी॥</p>
<p class="Shlok">गुरु हा भक्तीचे मंडन। </p>
<p class="Shlok">गुरु हा दुष्टाचें दंडन।</p>
<p class="Shlok">गुरु हा पापाचें खंडन। </p>
<p class="Shlok">नानापरी वारितसे॥</p>
<p class="Shlok">काया काशी गुरु उपदेशी। </p>
<p class="Shlok">तारक मंत्र दिला आम्हाशीं।</p>
<p class="Shlok">बाप रखुमादेवीवरासी। </p>
<p class="Shlok">ध्यान मानसीं लागलें॥</p>
<p class="TXT">“गुरु हा संतकुळीचा राजा आहे. गुरू हे माझ्या प्राणांचे विश्रांतिस्थान आहे. गुरुसारखा ईश्वर त्रैलोक्यात पाहायला मिळायचा नाही. गुरू हा सुखाचा सागर आहे, प्रेमाचे आगर आहे, धैर्याचा डोंगर आहे. तो कधीही डळमळत नाही. गुरू हा वैराग्याचे मूळ आहे. गुरू हे केवळ परब्रह्म आहे. दहा इंद्रिये, पाच प्राण आणि एक अंत:करण अशा सोळांच्या समुदायास लिंगदेह म्हणतात. याच्याच बंधनात माणूस अडकून पडतो. त्याला ती बंधनाची गाठ सोडवता येत नाही. गुरू आपल्या उपदेशामृताने ही गाठ सोडवतात, म्हणजेच आपल्याला बंधमुक्त करतात. गुरू हा साधकाला साधनेत साहाय्य करतो. गुरू हा भक्ताची माउली असतो. भक्ताच्या घरी जाऊन त्याला इच्छिलेल्या सर्व गोष्टी पुरवणारी अशी कामधेनू म्हणजे गुरूच होय. गुरू हा शिष्याच्या नेत्रांमध्ये ज्ञानरूपी अंजन घालतो. गुरू शिष्याला त्याच्याजवळचे खरे धन दाखवतो. गुरू साधुसंतांचा बोध शिष्याला देऊन एकाअर्थी त्याला सौभाग्यच देतो. गुरू हा मुक्तीचा अलंकार आहे. गुरू हा दुष्टांना शासन करणारा आहे. गुरू हा पापांचे खंडन करून शिष्याला अनेक प्रकारे सावरतो. गुरूच्या उपदेशाने आमचा देह काशी-क्षेत्र झाला आहे. त्याने आम्हांला भवसागरातून तरून जाण्याचा मंत्र दिला आहे म्हणूनच आमचे ध्यान विठ्ठल रखुमाईच्या चरणी लागले आहे.”</p>
<p class="Shlok">आणि पृथ्वी जया क्षमा। </p>
<p class="Shlok">नुभगे स्थावर जंगमा।</p>
<p class="Shlok">जयाचे नि अमृतें चंद्रमा। </p>
<p class="Shlok">निववी जग॥</p>
<p class="Shlok">जयाचे आंगें असिकें। </p>
<p class="Shlok">तेज लाहुनि अर्के।</p>
<p class="Shlok">अंधाराचे सावाइकें। </p>
<p class="Shlok">लोटिजतसे॥</p>
<p class="Shlok">समुद्रा जयाचें तोए। </p>
<p class="Shlok">तोया जयाचें माधुर्य।</p>
<p class="Shlok">माधुर्या सौंदर्य। </p>
<p class="Shlok">जयाचे होतें॥</p>
<p class="Shlok">पवना जयाचें बळ। </p>
<p class="Shlok">आकाश जेणें पघळ।</p>
<p class="Shlok">ज्ञान जेणें उजळ। </p>
<p class="Shlok">चक्रवर्ती॥</p>
<p class="Shlok">तो सर्वोपकारी समर्थु। </p>
<p class="Shlok">सद्गुरू निवृत्तिनाथु।</p>
<p class="Shlok">राहाटतसे मज आंतु। </p>
<p class="Shlok">रिगौनियां॥</p>
<p class="Shlok">श्रीगुरुचेनि नांवें माती। </p>
<p class="Shlok">डोंगरी जयापासि होती।</p>
<p class="Shlok">तेणें कोळियें त्रिजगती। </p>
<p class="Shlok">एकावद केली॥</p>
<p class="Shlok">आधीं चि देखणी दिठि। </p>
<p class="Shlok">वरि सूर्य पुरवी पाठि।</p>
<p class="Shlok">तें न दिसे ऐसी गोठि। </p>
<p class="Shlok">कोठें असे॥</p>
<p class="Shlok">म्हणोनि माझे नीच नवे। </p>
<p class="Shlok">श्वास ही प्रबंध होआवे।</p>
<p class="Shlok">गुरुकृपा काइ न्हवे। </p>
<p class="Shlok">ज्ञान देउं ह्मणे॥</p>
<p class="TXT">“माझे सद्गुरू निवृत्तिनाथ हे अत्यंत क्षमाशील आहेत. पृथ्वीने त्यांच्याकडून क्षमाशीलता घेतली आणि ती स्वत: ‘क्षमा’ झाली. म्हणूनच ही पृथ्वी स्थावरजंगमाचा भार सहन करण्यास कंटाळत नाही. माझे गुरू शांत वृत्तीचे आहेत. ही अमृतमय शांत वृत्ती चंद्राने त्यांच्याकडून घेतली म्हणून चंद्र जगाला शीतलता देतो. माझे गुरू परमतेजस्वी आहेत. त्यांच्या तेजाचा एक अंश घेऊन सूर्य अंधाराचे सावट दूर करतो. समुद्राला ज्यांच्याकडून जल मिळते, जळाला ज्यांच्यापासून माधुर्य लाभते, माधुर्याला ज्यांच्याकडून सौंदर्य प्राप्त होते ते माझे गुरूच. हे सर्व गुण माझ्या गुरूंच्या ठायी आहेत. माझ्या गुरूंकडून वाऱ्याला सामर्थ्य लाभते, आकाशाला विशालता प्राप्त होते. माझ्या गुरूंमुळेच ‘ज्ञान’ प्रकाशमान बनून सार्वभौम सम्राट पदी पोचले आहे. असे हे परमदयाळू, कृपावंत असे सर्वांवर उपकार करणारे गुरू माझ्या अंतरात राहात आहेत. एकलव्याने द्रोणाचार्यांची मातीची मूर्ती बनवली. तिला गुरुरूपात पाहून श्रद्धेने त्याने धनुर्विद्येचा अभ्यास केला आणि सर्वश्रेष्ठ धनुर्धर म्हणून त्याला त्रैलोक्यात मान्यता प्राप्त झाली. मूळच्या स्वच्छ दृष्टीला जर सूर्यप्रकाशाचे साहाय्य झाले तर त्या दृष्टीला दिसणार नाही, अशी कोणती गोष्ट या जगात आहे? संत ज्ञानेश्वर म्हणतात, माझ्या प्रत्येक नित्यनव्या श्वासागणिक नवनवीन शब्द निर्माण होऊन त्यांचे ग्रंथ बनावेत. गुरुकृपेने सर्व काही साध्य होईल.”</p>
<p class="TXT">नाथ महाराजांनी जनार्दन स्वामींची अनन्य होऊन सेवा केली गुरुमाहात्म्य सांगणारे अनेक अभंग रचले.</p>
<p class="Shlok">श्रीगुरूचें नाममात्र। </p>
<p class="Shlok">तेंचि आमुचें वेदशास्त्र</p>
<p class="Shlok">श्रीगुरूचें तीर्थ मात्र। </p>
<p class="Shlok">सकळ तीर्थां करी पवित्र</p>
<p class="Shlok">श्रीगुरूचें चरण रज। </p>
<p class="Shlok">तेणें आमुचें जाहलें काज</p>
<p class="Shlok">श्रीगुरूची ध्यानमुद्रा। </p>
<p class="Shlok">तेचि आमुची योगनिद्रा</p>
<p class="Shlok">एका जनार्दनीं मन। </p>
<p class="Shlok">श्रीगुरुचरणीं  केलें लीन</p>
<p class="TXT-Right">(श्री एकनाथ महाराजांचे अभंग – 1806)</p>


<p class="Page-Break"> </p>
<p class="Heading" id="toc_marker-22">२० - नाथांची भारुडे</p>
<p class="Sub-Heading">विंचू</p>
<p class="Shlok">विंचू चावला वृश्चिक चावला। </p>
<p class="Shlok">कामक्रोध विंचू चावला।</p>
<p class="Shlok">तम घाम अंगासी आला॥धृ0॥</p>
<p class="Shlok">पंचप्राण व्याकुळ झाला। </p>
<p class="Shlok">त्याने माझा प्राण चालिला।</p>
<p class="Shlok">सर्वांगांचा दाह झाला॥1॥</p>
<p class="Shlok">मनुष्य इंगळी अति दारुण। </p>
<p class="Shlok">मज नांगा मारिला तिनें।</p>
<p class="Shlok">सर्वांगीं वेदना जाण। </p>
<p class="Shlok">ह्या इंगळीची॥2॥ </p>
<p class="Shlok">ह्या विंचवाला उतारा। </p>
<p class="Shlok">तमोगुण मागें सारा।</p>
<p class="Shlok">सत्त्वगुण लावा अंगारा। </p>
<p class="Shlok">विंचू इंगळी उतरे झरझरां॥3॥</p>
<p class="Shlok">सत्त्व उतारा देऊन। </p>
<p class="Shlok">अवघा सारिला तमोगुण।</p>
<p class="Shlok">किंचित राहिली फुणफुण। </p>
<p class="Shlok">शांत केली जनार्दनें॥4॥</p>
<p class="TXT-Right">	(श्री एकनाथ महाराजांचे अभंग – 3790)</p>
<p class="TXT"><span class="char-style-override-4">लौकिकार्थ - </span>कधी कधी माणसाला साप चावतो, विंचू चावतो. अर्थात कोणताही जीव आपणहून माणसाच्या नादी लागत नाही. आपला पाय त्याच्या अंगावर पडण्याचे भय त्या जीवाला वाटते. म्हणून चावणे, डंख मारणे ही क्रिया त्या जीवाकडून स्वसंरक्षणार्थ घडते.</p>
<p class="TXT">आज बघा विंचू चावला. भयाने अंगाला घाम फुटला. वेदना होऊ लागल्या. पायाला झिणझिण्या येऊन तो ठणकू लागला. सर्वांग थरथरू लागले. अंगाचा दाह होऊ लागला. आता या वेदनेने बहुधा आपला प्राण जाणार. हा सामान्य विंचू नसावा. ही इंगळीच असावी.  इंगळी म्हणजे मोठा विंचू. याचा डंख तीव्र असतो. विषही भयंकर असते. गावात एक पंचाक्षरी होता. तो विंचवाचे विष उतरवतो म्हणे. लोकांनी त्याला बोलावले. त्याने विंचू चावला त्या पायाच्या वरच्या भागाला कापडाने गच्च बांधले. मग त्याने त्याच्याजवळचा अंगारा काढला. तोंडाने काही मंत्र पुटपुटत अंगारा पायाला लावला. वेदना, झिणझिण्या, दुखणे कमी झाले. थोडीशी फुणफुण राहिली. पण तीही कमी होईल.</p>
<p class="TXT"><span class="char-style-override-4">परमार्थ-</span> हा अंतरातील विंचू आहे. कामक्रोध विंचू म्हणतात याला. यामुळे जिवाची तगमग होते. तमोगुण म्हणजेच हाव, ती माणसाला सोडत नाही. खरे तर आसक्तीवर मानवी मनाचे नियंत्रण हवे. पण आसक्तीच मनाचा ताबा घेते. इच्छा संपता संपत नाहीत. जोडीला काम, क्रोध, मद, लोभ, मोह, मत्सर हे षड्रिपू असतातच. आणि यांनी शांतीला, समाधानाला नांगी मारली की मग बघायलाच नको. संपूर्ण जीवन ती व्यापून टाकते. याला उपाय कोणता, खरेतर उपाय सोपा आहे. इच्छांना मर्यादा घालावी, आसक्ती कमी करावी. षड्रिपूंना थाराच देऊ नये. अंगी सात्त्विकता येण्यासाठी नित्य देवाचे नामस्मरण करावे. त्याचे अनुसंधान सतत ठेवावे. आता अशा प्रकारे आपण आसक्ती कमी केली. थोडक्यात समाधान मानू लागलो. ईश्वराचे साक्षित्व ठेवले. तरी एखाद्या वेळी एखादी इच्छा डोके वर काढील. तेव्हा गुरूंचा आठव करावा, ईश्वराचे स्मरण करावे. मग ती इच्छाही निघून जाईल.</p>
<p class="TXT">(भारुंड हा दोन तोंडांचा पक्षी. यावरून ‘भारूड’ हा शब्द निर्माण झाला. या काव्यामधून दोन अर्थ प्रकट होतात. श्री. ल. रा. पांगारकर यांच्या मते भारूड म्हणजे बहुरूढ गीते. लोकमानसात रुजलेली गाणी. आचार्य विनोबा भावे यांच्या मते भारलेले गूढ ज्यामधून व्यक्त झाले आहे ते भारूड. एकनाथ महाराजांची भारुडे ही सर्वार्थाने परिपूर्ण आहेत. लोकांचे रंजन करता करता त्यांना आध्यात्मिक विचार ते देतात. ही शर्करावगुंठित गोळी आहे. मुखात घातली की गोड पण उदरात विरघळली की कडूझार आणि म्हणूनच अत्यंत गुणकारी. नाथमहाराजांची भारुडे आजही लोकांना तितकीच आवडतात.)</p>
<p class="Sub-Heading">दादला</p>
<p class="Shlok">मोडकेसें घर तुटकेसें छप्पर। </p>
<p class="Shlok">देवाला देवघर नाहीं</p>
<p class="Shlok">मला दादला नलगे बाई॥धृ0॥</p>
<p class="Shlok">फाटकेंच लुगडें तुटकीसी चोळी। </p>
<p class="Shlok">शिवाया दोरा नाहीं॥1॥</p>
<p class="Shlok">जोंधळ्याची भाकर अंबाड्याची भाजी। </p>
<p class="Shlok">वर तेलाची धार नाहीं॥2॥</p>
<p class="Shlok">मोडका पलंग तुटकीसी नवार। </p>
<p class="Shlok">नरम बिछाना नाहीं॥3॥</p>
<p class="Shlok">सुरतीचे मोतीं गुळधाव सोनें। </p>
<p class="Shlok">राज्यात लेणें नाहीं॥4॥</p>
<p class="Shlok">एका जनार्दनीं समरस झाले। </p>
<p class="Shlok">तो रस येथें नाहीं॥5॥</p>
<p class="TXT-Right">(श्री एकनाथ महाराजांचे अभंग – 3742)</p>
<p class="TXT"><span class="char-style-override-4">लौकिकार्य - </span>लग्न होऊन सासरी आले. बघते तर गळक्या छपराचे घर, जमिनीला पोपडे आलेले, भिंती ओबडधोबड. देवघर तरी स्वतंत्र असेल, त्या देवांची एका कोनाड्यात व्यवस्था. घरात अठरा विश्वे दारिद्र्य. काय करायचे लग्न? काय करायचा नवरा? त्यापेक्षा नवरा नसलेलाच बरा! अहो, अंगावर धड कपडे तरी. फाटके लुगडे आणि तुटकी चोळी. सुईदोरा घ्यावा. शिवून टिपून वापरावेत कपडे, असे म्हटले तर शिवायला दोराच नाही. जेवणाचा थाट तरी काय म्हणता, उत्तम बेत म्हणजे जोंधळ्याची भाकरी आणि अंबाड्याची भाजी. तेलाची धार सोडून त्यात चव आणावी म्हटले तर घरात तेलच नाही. विश्रांती घ्यावी तर पलंगही मोडका. काथ्या तुटलेला. मऊ बिछानाच नाही. अंगावर सोन्याचे दागिने घालावेत. जर शेजारीपाजारी मिरवावे तर त्यांचा पत्ताच नाही. थोडक्यात लग्न करून, दादला करून काही उपयोग नाही. </p>
<p class="TXT"><span class="char-style-override-4">परमार्थ -</span> वास्तविक छान मानवी जन्म लाभला. मानवी देह मिळाला. त्या देहात एक सुंदर चैतन्यस्वरूप आत्मा आहे. त्या आत्म्याने देहावर, देहाला असलेल्या इंद्रियांवर ताबा मिळवावा. ब्रह्मचर्य-गृहस्थ-वानप्रस्थ-संन्यास अशा चार आश्रमात विभागलेला जीवनकाल. त्या त्या आश्रमामधील कर्म संपन्न करावे. ही कर्मे संपन्न करत असताना मानवी जीवनाच्या हेतूंविषयी अज्ञान असते. मग मन मोहात गुंतते. देहासाठी खाणे, खाण्यासाठी राबणे इथवर ठीक आहे. पण इतकेच ठीक नाही. या कर्मात फलाशा किती आणि कर्तव्यभावना किती, याचा विचार ज्याचा त्याने करावा. भरपूर संपत्ती, अनेक बंगले, बंगल्यावर समोर गाड्या-घोडे, घरात नोकर चाकर-दासदासी. अंगावर सोने. ते सोने घालून शेजारिणी पाजरिणींमध्ये मिरवणे. खरोखर यात दीर्घकालीन आनंद आहे? नाती आहेत, स्नेह नाही. घरात खूप लोक आहेत पण एकमेकात प्रेम नाही. सुंदर देह प्राप्त झाला आहे त्यात एक मन आहे. पण त्या मनात देवाला स्थान नाही. मूलत: मानवी जन्मच जन्ममुक्त होण्यासाठी आहे. या जन्मात येणारी कर्तव्यकर्मे करावीत. आणि जमेल तितकी ईशभक्ती करावी. भक्तिरसासारखा रसोत्तम नाही. या रसाने परिपूर्ण जीवनच सफल जीवन होईल.</p>
<p class="Sub-Heading">अंबा</p>
<p class="Shlok">सत्वर पाव गे मला। </p>
<p class="Shlok">भवानी आई रोडगा वाहिन तुला॥1॥</p>
<p class="Shlok">सासरा माझा गांवीं गेला। </p>
<p class="Shlok">तिकडेच खपवी त्याला॥2॥</p>
<p class="Shlok">सासू माझी जाच करती। </p>
<p class="Shlok">लवकर निर्दाळी तिला॥3॥</p>
<p class="Shlok">जाऊ माझी फडफड बोलती। </p>
<p class="Shlok">बोडकी कर गं तिला॥4॥</p>
<p class="Shlok">नणंदेचें पोर किरकिर करितें। </p>
<p class="Shlok">खरूज होऊं दे त्याला॥5॥</p>
<p class="Shlok">दादला मारून आहुती देईन। </p>
<p class="Shlok">मोकळी कर गे मला॥6॥</p>
<p class="Shlok">एका जनार्दनीं सगळेंचि जाऊं दे। </p>
<p class="Shlok">एकटीच राहूं दे मला॥7॥</p>
<p class="TXT-Right">	(श्री एकनाथ महाराजांचे अभंग – 3920)</p>
<p class="TXT"><span class="char-style-override-4">लौकिकार्थ - </span>रोडगा म्हणजे तुपातला कणकेचा भाजलेला गोळा. सून अंबामातेला प्रसन्न करून घेण्यासाठी तिला रोडगा वाहाते आहे. हा रोडगा तिच्या चरणी अर्पण करून ती अंबामातेला प्रसन्न करून घेतेय. माता प्रसन्न झाल्यावर सून तिच्याकडून बऱ्याच गोष्टी करून घेणार आहे. प्रथम तिला सासरा नको आहे. तो सारखा खोकत-खाकरत असतो. सारखे काही ना काही मागत असतो. गप्प बसू देत नाही. घरातच असतो. फारसा बाहेर जात नाही. आज कधी नव्हे तो परगावी गेलाय. तिकडेच खपला तर कायमची कटकट जाईल. सासू म्हणाल तर सारखी छळत असते. सकाळी उठल्यापासून राबराब राबायचे आणि वर सासूबाईचे ऐकून घ्यायचे. माहेरच्या मंडळींचा, आईवडिलांचा पार उद्धार करतात सासूबाई. अस्सा राग येतो! अंबा माते, लौकरात लौकर या सासूचे निर्दाळण कर. माझी जाऊ, तीही तशीच. तिचा नवरा नोकरीत मोठ्या हुद्यावर आहे. त्याला मोठा पगार आहे. नवऱ्याच्या जिवावर हीच जास्त भाव मारते. माझ्यासकट सगळ्यांना फडाफडा बोलत असते. श्रीमंतीमुळे तिला कोणी विरोध करत नाही. अंबा माते, तिच्या नवऱ्यालाच उचल. त्याच्याच जिवावर तिचा तोरा. तिला बोडकी कर. नवरा गेल्यावर कोणाच्या जिवावर तोरा मिरवेल ते मला बघायचेच आहे! वास्तविक नणंदा लग्न झाल्यानंतर त्यांच्या सासरी जातात. पण माझी नणंद, जी माहेरी येते ती महिनोन्महिने तळ ठोकते. तिचे पोर सारखे किरकिर करत असते. ते खात असते किंवा रडत असते. तिसरे काम नाही. अंबा माते, त्या पोराला खरूज होऊ दे. खरूज झाल्यावर बसेल एका कोपऱ्यात खाजवत! आणि माझा नवरा, तो तरी माझा हक्काचा ना! तो तरी माझे ऐकून घेतो का? नाव नको. दिवसभर कामासाठी बाहेर असतो. घरी आल्यावर माझी व्यथा समजून घ्यायच्या मनस्थितीतच नसतो. काही सांगायला गेले तर माझ्याच अंगावर येतो. बाकीची कोणीही मंडळी याच्याशी बोलली, तर त्यांना नीट उत्तर देईल. पण मला मात्र फक्त रागावेल. चिडून अंगावर येईल. असा दादला मारून मी आहुती द्यायला तयार आहे. अंबा माते, थोडक्यात सांगायचे तर घरातील नात्याच्या लोकांपैकी कोणी माझ्या उपयोगाचे नाही. ते सगळेच जाऊ देत आणि मला एकटीलाच सुखाने राहू दे!</p>
<p class="TXT"><span class="char-style-override-4">परमार्थ -</span> रोडगा याचा अर्थ संपूर्ण शरणागती. अंबा माते, मी तुला अनन्य शरण आले आहे. मला सत्वर प्रसन्न हो. सासरा गावी गेला म्हणजे माझ्या ठायीचा अहंकार कधी नव्हे तो माझ्यापासून दूर गेला आहे. हा अहंकारच फार त्रासदायक असतो. तो आपल्याला सोडत नाही. कधी नव्हे तो माझ्यापासून दूर गेलाय. त्याला तिकडेच नष्ट कर. सासू म्हणजे देहबुद्धी. या देहबुद्धीमुळे मला सारे इंद्रियांचे चोचले पुरवावे लागतात. सदैव इंद्रिय आणि देहाचा विचारच मनात ठाण मांडून बसतो. त्यामुळे माते, तुझे स्मरण होत नाही. म्हणून या देहबुद्धीचे लौकर निर्दाळण कर. जाऊ म्हणजे वासना ही फारच बोलते. संपूर्ण जीवनावर प्रभाव टाकण्याचा प्रयत्न करते. हिचा दिमाख घालव. हळू हळू ती कमी कर माते. नाहीतर संपूर्ण जीवन विविध वासनांच्या पूर्तीत संपून जाईल. तेव्हा या वासनेलाच नामोहरम कर. नणंदेचे पोर म्हणजे आशा, इच्छा, आसक्ती यांची किरकिर. सदैव मागणी सुरू असते. जीवनभर ती थांबत नाही. यावरही मनाचे नियंत्रण हवे. संयमाची चौकट हवी. आप्तांवर प्रेम जरूर करावे. त्यांच्या बाबतीत पूर्ण गुंतून पडू नये. सारी नाती तात्पुरती असतात. दादला -नवरा म्हणजे भ्रम. एखाद्या गोष्टीबाबत महत्त्वाकांक्षा बाळगणे म्हणजे अशाश्वताच्या मागे लागणे. अंबा माते, या सर्वच गोष्टी जाऊ देत. मानवी जन्म ज्या ध्येयासाठी आहे, त्या ध्येयाच्या मार्गावरून म्हणजेच साधनेच्या मार्गावरून मला जाऊ दे. त्यासाठी एकटी राहून मन एकाग्र करून तुझ्या भक्तीत रममाण होऊ दे. मी तुला त्यासाठी अनन्यशरण आले आहे. </p>


<p class="Page-Break"> </p>
<p class="Heading" id="toc_marker-23">२१ - वाङ्मयगगन एकनाथ</p>
<p class="TXT">एकनाथ महाराजांचे वाङ्मय गगनासारखे विशाल आणि सखोल अर्थाचे आहे. नाथांनी लोकवाङ्मयाचे विपुल लेखन केले. याबरोबरीने निव्वळ साधकांसाठीही मार्गदर्शनपर लेखन केले. अर्थात त्यांचे लोकवाङ्मयही साधनेकडेच नेणारे होते.</p>
<p class="TXT">नाथांनी चतु:श्लोकी भागवत, एकनाथी भागवत, रुक्मिणी स्वयंवर, चिरंजीवपद, हस्तामलक, शुकाष्टक, स्वात्मसुख, आनंदलहरी, गीतासार, आनंदानुभव असे ग्रंथ लिहिले. जीवनाखेरी अध्यात्मरामायण लिहिले. ध्रुव, प्रल्हाद, उपमन्यु, सुदामा, ज्ञानेश्वर, नामदेव, चोखामेळा, सावता माळी अशी संतचरित्रे लिहिली. त्यांनी दशावतार, एकादशी माहात्म्य, रुक्मांगदाची कथा, तुळशीमाहात्म्य, दत्तात्रेय जन्म, हनुमान जन्म इत्यादी पौराणिक कथा लिहिल्या. अनेक अभंग आणि अफाट लोकवाङ्मय त्यांनी लिहिले.</p>
<p class="Sub-Heading">नाथांच्या गौळणी</p>
<p class="Shlok"><span class="char-style-override-5">1)</span> अरे कृष्णा अरे कान्हा मनरंजन मोहना॥धृ0॥</p>
<p class="Shlok">आले संत घरीं तरी काय बोलून शिणवावे।</p>
<p class="Shlok">ऊस गोड झाला म्हणून काय मुळासहित खावा।</p>
<p class="Shlok">प्रीतीचा पाहुणा झाला म्हणून काय फार दिवस रहावा।</p>
<p class="Shlok">गांवचा पाटील झाला म्हणून काय गावच बुडवावा॥1॥</p>
<p class="Shlok">देव अंगी आला म्हणून काय भलतेंच बोलावें।</p>
<p class="Shlok">चंदन शीतल झाला म्हणून काय उगाळून प्यावा।</p>
<p class="Shlok">वडील रागें भरला म्हणून काय जिवेंच मारावा।</p>
<p class="Shlok">भगवीं वस्त्रे केलीं म्हणून काय जगच नाडावें॥2॥</p>
<p class="Shlok">आग्या विंचू झाला म्हणून काय कंठीच कवळावा।</p>
<p class="Shlok">फुकाचा हत्ती झाला म्हणून काय भलत्यांनी न्यावा।</p>
<p class="Shlok">फुकट हीरा झाला म्हणून काय कथिलीं जोडावा।</p>
<p class="Shlok">नित्य व्याज खातीं म्हणून काय मुद्दल बुडवावें॥3॥</p>
<p class="Shlok">परस्त्री सुंदर झाली म्हणून काय बळेंचि भोगावी।</p>
<p class="Shlok">सोन्याची सुरी झाली म्हणून काय उरींच मारावी।</p>
<p class="Shlok">मखमली पैजार झाली म्हणून काय शिरींच वंदावी॥4॥</p>
<p class="Shlok">सद्गुरु सोयरा झाला म्हणून काय आचार बुडवावा।</p>
<p class="Shlok">नित्य देव भेटे तरी काय जगाशी दावावा।</p>
<p class="Shlok">घरचा दिवा झाला म्हणून काय आडाणी बांधावा।</p>
<p class="Shlok">एका जनार्दनीं म्हणे हरि हा गुप्तचि ओळखावा॥5॥</p>
<p class="Shlok"><span class="char-style-override-5">2)</span> असा कसा देवाचा देव बाई ठकडा।</p>
<p class="Shlok">देव एका पायाने लंगडा॥धृ0॥</p>
<p class="Shlok">गवळ्याच्या घरीं जातो। </p>
<p class="Shlok">दहीं दुध चोरुनी खातो।</p>
<p class="Shlok">करी दुधाचा रबडा॥1॥</p>
<p class="Shlok">शिंकेंची तोडितो। मडकेंची फोडितो। </p>
<p class="Shlok">पाडी नवनीताचा सडा॥2॥</p>
<p class="Shlok">वाळवंटी जातो। कीर्तन करितो। </p>
<p class="Shlok">घेतो साधुसंतांशी झगडा॥3॥</p>
<p class="Shlok">एका जनार्दनीं। भिक्षा वाढा बाई। </p>
<p class="Shlok">देव एकनाथाचा बछडा॥4॥ </p>
<p class="Shlok"><span class="char-style-override-5">3)</span> वारियानें कुंडल हाले। </p>
<p class="Shlok">डोळे मोडित राधा चाले॥धृ0॥</p>
<p class="Shlok">राधेला पाहुनी भुलले हरी। </p>
<p class="Shlok">बैल दोहितो आपुले घरीं॥1॥</p>
<p class="Shlok">फणस गंभीर कर्दळीदाट। </p>
<p class="Shlok">हातीं घेऊन सारंगपाट॥2॥</p>
<p class="Shlok">हरिला पाहुनी भुलली चित्ता। </p>
<p class="Shlok">मंदिरीं घुसळी डेरा रिता॥3॥</p>
<p class="Shlok">मन मिळालेसें मना। एका भुललें जनार्दना॥4॥ </p>
<p class="Sub-Heading">नाथांचे वासुदेव</p>
<p class="Shlok"><span class="char-style-override-5">1)</span> विषय सेवितां गा जन्ममरणाचा बाधु ।</p>
<p class="Shlok">विवेक गुरुवाक्य छेदी भवबंधु॥1॥</p>
<p class="Shlok">रामकृष्ण वासुदेव हरि ब्रह्मानंदें गळती गा।</p>
<p class="Shlok">रामकृष्ण वासुदेव हरि देहीं विदेहीं जाला गा॥2॥</p>
<p class="Shlok">गुरुवाक्य भावबळें निजबोधें पैं बुद्धी।</p>
<p class="Shlok">तेणें बोधें पाहतां गा अखंड ते समाधी॥3॥</p>
<p class="Shlok">जनीं वनीं निरंजनीं वासुदेव समान।</p>
<p class="Shlok">एका जनार्दनीं चित्त चैतन्य घन॥4॥</p>
<p class="Shlok"><span class="char-style-override-5">2)</span> कर जोडूनि विनवितों तुम्हां। </p>
<p class="Shlok">तुम्ही वासुदेव म्हणा।</p>
<p class="Shlok">नको गुंतूं विषयकामा। </p>
<p class="Shlok">तुम्ही आठवा मधुसूदना॥1॥</p>
<p class="Shlok">नरदेह दुर्लभ जाणा। </p>
<p class="Shlok">शत वर्षांची गणना।</p>
<p class="Shlok">त्यामध्यें दु:ख यातना। </p>
<p class="Shlok">तुम्ही आठवा मधुसूदना॥2॥</p>
<p class="Shlok">नलगे तीर्थाचें भ्रमण। </p>
<p class="Shlok">नलगे दंडण मुंडण।</p>
<p class="Shlok">नलगे पंचाग्नी साधन। </p>
<p class="Shlok">तुम्ही आठवा मधुसूदना॥3॥</p>
<p class="Shlok">हेचि माझी विनवणी। </p>
<p class="Shlok">जोडितों कर दोन्ही।</p>
<p class="Shlok">शरण एका जनार्दनीं। </p>
<p class="Shlok">तुम्ही वासुदेव म्हणा अनुदिनीं॥4॥</p>
<p class="Sub-Heading">नाथांचे बाळसंतोष</p>
<p class="Shlok"><span class="char-style-override-5">1) </span>चौदेहांची घेउनी दीक्षा। </p>
<p class="Shlok">आम्ही मागूं कोरान्न भिक्षा।</p>
<p class="Shlok">अलक्ष्य अनुलक्षा। </p>
<p class="Shlok">प्रत्यक्ष जनार्दन आम्हां साक्षा॥1॥</p>
<p class="Shlok">बाबा बाळसंतोष। </p>
<p class="Shlok">बाळ संतोष॥धृ0॥</p>
<p class="Shlok">देहीं असून होऊं विदेही। </p>
<p class="Shlok">कामक्रोध बांधूं पायीं।</p>
<p class="Shlok">आशा मनीषा करूं दिशा दाही। </p>
<p class="Shlok">मदमत्सर उडवूं भाई॥2॥</p>
<p class="Shlok">प्रपंचाची लावुनी राख। </p>
<p class="Shlok">तोडूं जन्ममरणाचा पांग।</p>
<p class="Shlok">एका जनार्दनीं अनुराग। </p>
<p class="Shlok">अक्षय संग संतांचा॥3॥</p>
<p class="Shlok"><span class="char-style-override-5">2)</span> चिन्मय चिद्रूप अक्षय डोळां। </p>
<p class="Shlok">दिसे रूपेंरूप आगळा।</p>
<p class="Shlok">आगमां निगमां न कळे कळा। </p>
<p class="Shlok">तोचि लक्षालक्ष लक्षु निराळा॥1॥</p>
<p class="Shlok">बाबा बाळसंतोष। </p>
<p class="Shlok">बाळ संतोष॥धृ0॥</p>
<p class="Shlok">दृश्य अदृश्य आटलें। </p>
<p class="Shlok">द्वैताद्वैत तें फिटलें।</p>
<p class="Shlok">ज्ञेय ज्ञाता ज्ञानें भेटलें। </p>
<p class="Shlok">सद्गुरुचरण लक्ष लक्षिलें॥2॥</p>
<p class="Shlok">दया क्षमा शांति विरुक्ति। </p>
<p class="Shlok">मावळली व्यक्ताव्यक्ती।</p>
<p class="Shlok">उडोनि गेली सकळ भ्रांती। </p>
<p class="Shlok">जाहली संसाराची शांती॥3॥</p>
<p class="Shlok">दान दिधल्या नुरेचि कर्म। </p>
<p class="Shlok">निवारला भवभ्रम।</p>
<p class="Shlok">जाहलों नि:संग निष्काम। </p>
<p class="Shlok">एका जनार्दनीं विश्राम॥4॥</p>
<p class="Sub-Heading">नाथांचा पिसा</p>
<p class="Shlok">राम राम म्हणोनि सदा रडे। </p>
<p class="Shlok">जें जें देख त्याच्या पायां पडे॥1॥</p>
<p class="Shlok">देव देखत पिसें पाही। </p>
<p class="Shlok">आपुलें पारखें नोळखे कांहीं॥2॥</p>
<p class="Shlok">बोलामाजीं घाली मौनाची मिठी। </p>
<p class="Shlok">शून्याही वरील सांगतों गोष्टी॥3॥</p>
<p class="Shlok">आपुलिया माथां आपण मारी। </p>
<p class="Shlok">त्याच्या पिसेपणा कोण आवरी॥4॥</p>
<p class="Shlok">एका जनार्दनीं पिसा झाला खरा। </p>
<p class="Shlok">आपुल्या आपण नाशी शरीरा॥5॥</p>
<p class="Sub-Heading">नाथांची गाय</p>
<p class="Shlok">संत नाम गाय संत नाम गाय। </p>
<p class="Shlok">संत नाम गाय कामधेनु॥1॥</p>
<p class="Shlok">सदा सर्वकाळ दुभे भक्तालागीं। </p>
<p class="Shlok">उणें पाहतां अंगीं धांव घाली॥2॥</p>
<p class="Shlok">नाम मुख स्तना लागला पान्हावे। </p>
<p class="Shlok">अभक्त न पाहे धांवे पाठी॥3॥</p>
<p class="Shlok">जनीं जनार्दन दुहिला आवडी। </p>
<p class="Shlok">उभाविली गुढी एकनाथें॥4॥</p>
<p class="Sub-Heading">नाथांचा सर्प</p>
<p class="Shlok">वासुकी सर्प मोठा दारुण। </p>
<p class="Shlok">क्रोधें बैसला बिळीं जाऊन।</p>
<p class="Shlok">सहज मी तेथें केलें गमन।</p>
<p class="Shlok">तमोगुणें घातलें सारवण।</p>
<p class="Shlok">तेथून नष्ट आला धावून। </p>
<p class="Shlok">त्यानें मजवर झडप घातली जाण॥1॥</p>
<p class="Shlok">साप चावला। अगागागा। </p>
<p class="Shlok">अबाबाबा। अताताता।</p>
<p class="Shlok">अरेरेरे। साप चावला॥2॥</p>
<p class="Shlok">याची जात मोठी कठिण। </p>
<p class="Shlok">मायाभुलीं पडला येऊन।</p>
<p class="Shlok">माझें जडावलें मन। </p>
<p class="Shlok">गरगर गिरकी आली दारुण।</p>
<p class="Shlok">साप चावला॥3॥</p>
<p class="Shlok">या गिरकीचें नाहीं भय। </p>
<p class="Shlok">मी केले सहस्र अन्याय।</p>
<p class="Shlok">तोचि दडविला हा पाय। </p>
<p class="Shlok">आतां कोण वांचवील ठाव।</p>
<p class="Shlok">साप चावला॥4॥</p>
<p class="Shlok">माझा देवावर हवाला। </p>
<p class="Shlok">प्राण जावो परता गेला।</p>
<p class="Shlok">एका जनार्दनीं म्हणे भला। </p>
<p class="Shlok">आजिचा शेवट गोड झाला॥5॥</p>
<p class="Sub-Heading">बाजार</p>
<p class="Shlok">संसार नगरी बाजार भरला भाई। </p>
<p class="Shlok">कामक्रोध लोभ याचें गिराईक पाही॥1॥</p>
<p class="Shlok">यांत सुख नाहीं त्यांत सुख नाहीं। </p>
<p class="Shlok">या हाटाचें सुख कोठें नाहीं॥2॥</p>
<p class="Shlok">या हाटासी थोर थोर मेले। </p>
<p class="Shlok">नारद शुक भीष्म उमगले॥3॥</p>
<p class="Shlok">आणिक संतीं बाजार पाहिला। </p>
<p class="Shlok">व्यर्थ जाणोनि निराश भाविला॥4॥</p>
<p class="Shlok">या बाजारीं सुख नाहीं भाई। </p>
<p class="Shlok">माझें माझें म्हणों वोझें नाही॥5॥</p>
<p class="Shlok">एका जनार्दनीं बाजार लटिका। </p>
<p class="Shlok">संत संगावांचुनी नोहे सुटका॥6॥</p>
<p class="Sub-Heading">नाथांचा वेणु</p>
<p class="Shlok">अधरीं धरूनि वेणु। </p>
<p class="Shlok">वेणु वाजविला कोणी नेणु॥1॥</p>
<p class="Shlok">प्रात:काळीं तो वनमाळी। </p>
<p class="Shlok">घेऊनि जातो धेनु॥2॥</p>
<p class="Shlok">उभीं मी राहें वाट मी पाहें। </p>
<p class="Shlok">केव्हां भेटले मम कान्हु॥3॥</p>
<p class="Shlok">एका जनार्दनीं वाजविला वेणु। </p>
<p class="Shlok">ऐकतां मन जालें तल्लीनु॥4॥</p>
<p class="Sub-Heading">नाथांचा जागर</p>
<p class="Shlok">हरिजागरणीं दिवस आनंदें सौरस।</p>
<p class="Shlok">गावया उल्हास वैष्णवासी॥1॥</p>
<p class="Shlok">गातां पैं नाचतां तया जाला पैं बोधु।</p>
<p class="Shlok">त्यामाजीं गोविंदु क्रीडतसे॥2॥</p>
<p class="Shlok">चला चला रे भाई हरिजागरा वेगीं। </p>
<p class="Shlok">वैष्णव हे रंगीं नाचताती॥3॥</p>
<p class="Shlok">स्वानंदें लवलाह्या उभवोनी सात्त्विका बाह्या। </p>
<p class="Shlok">आलिंगूं कान्हया अष्टभावीं॥4॥</p>
<p class="Shlok">दुजेपणाविण खेव पडिलेंसे मिठी।</p>
<p class="Shlok">सांगणें पुसणें गोष्टी हारपली॥5॥</p>
<p class="Shlok">यापरि वैष्णव रंगीं करिताती आल्हाद।</p>
<p class="Shlok">उसळला आनंद सांठवेना॥6॥</p>
<p class="Shlok">एकाएकी हो मिनला जनार्दन। </p>
<p class="Shlok">तेणें सुखें मना उमजु नाहीं॥7॥</p>
<p class="Sub-Heading">नाथांचे नवल</p>
<p class="Shlok">नवलाचें नवल आज म्यां देखिलें। </p>
<p class="Shlok">सागराचें पाणी रांजणासी आलें॥1॥</p>
<p class="Shlok">नवल गे माये नवल गे माये। </p>
<p class="Shlok">गंगा येउनी रांजणांत सामाये॥2॥</p>
<p class="Shlok">निर्मळ पाणी डहुळतें जहाले। </p>
<p class="Shlok">डहुळलें पाणी रांजणांत आलें॥3॥</p>
<p class="Shlok">मृगजळाचें नीर रांजणीं भरलें। </p>
<p class="Shlok">एका जनार्दनीं नवलचि केलें॥4॥</p>
<p class="Sub-Heading">नाथांचे बाहुलें</p>
<p class="Shlok">शिळा तांब्याचें बाहुलें केलें। </p>
<p class="Shlok">पाट मांडूनी वरी बसविलें।</p>
<p class="Shlok">वस्त्र अलंकारीं गुंडाळिलें। </p>
<p class="Shlok">मना आलें तें नाम ठेविलें॥1॥</p>
<p class="Shlok">या जनासी लागलें वेड॥धृ0॥</p>
<p class="Shlok">शुद्ध पाण्यानें प्रक्षाळिलें। </p>
<p class="Shlok">गंध फुलानें झाकोळिलें।</p>
<p class="Shlok">धूप दाऊनि दीपें उजळिलें। </p>
<p class="Shlok">पुढें अन्न ठेवूनि चाळविले॥2॥</p>
<p class="Shlok">घेरे घेऊनि भोवंडिलें। </p>
<p class="Shlok">आडवे पडोनी दंडवत केलें।</p>
<p class="Shlok">आपपर नाहीं देखिलें। </p>
<p class="Shlok">एका जनार्दनीं ओळखिलें॥3॥</p>
<p class="Sub-Heading">नाथरचित श्री दत्तात्रेयांची आरती</p>
<p class="Shlok">त्रिगुणात्मक त्रैमूर्ति दत्त हा जाणा। </p>
<p class="Shlok">त्रिगुणी अवतार त्रैलोक्यराणा। </p>
<p class="Shlok">नेति नेति शब्द न ये अनुमाना।</p>
<p class="Shlok">सुरवर मुनिजन योगी समाधि न ये ध्याना॥1॥</p>
<p class="Shlok">जय देव जय देव जय श्रीगुरुदत्ता।</p>
<p class="Shlok">आरती ओवाळितां हरली भवचिंता॥ध्रु0॥</p>
<p class="Shlok">सबाह्य अभ्यंतरी तूं एक दत्त।</p>
<p class="Shlok">अभाग्यासी कैंची न कळे ही मात। </p>
<p class="Shlok">पराही परतली तेथें कैंचा हेत।</p>
<p class="Shlok">जन्ममरणाचा पुरलासे अंत॥2॥</p>
<p class="Shlok">दत्त येऊनियां उभा ठाकला।</p>
<p class="Shlok">सद्भावें साष्टांगें प्रणिपात केला।</p>
<p class="Shlok">प्रसन्न होऊनि आशीर्वाद दिधला।</p>
<p class="Shlok">जन्ममरणाचा फेरा चुकविला॥3॥</p>
<p class="Shlok">दत्त दत्त ऐसें लागलें ध्यान।</p>
<p class="Shlok">हरपलें मन झालें उन्मन।</p>
<p class="Shlok">मी-तूंपणाची झाली बोळवण।</p>
<p class="Shlok">एका जनार्दनीं श्रीदत्त ध्यान॥4॥</p>


<p class="Page-Break"> </p>
<p class="Heading" id="toc_marker-24">२२ - हरिपंडिताचे मनपरिवर्तन</p>
<p class="Shlok">नाम तें उत्तम नाम तें सगुण। </p>
<p class="Shlok">नाम तें निर्गुण सनातन</p>
<p class="Shlok">नाम तें ध्यान नाम तें धारणा। </p>
<p class="Shlok">नाम तें हें जनां तारक नाम</p>
<p class="Shlok">नाम तें पावन नाम तें कारण। </p>
<p class="Shlok">नामापरतें साधन आन नाहीं</p>
<p class="Shlok">नाम ध्यानीं मनीं गातसे वदनीं। </p>
<p class="Shlok">एका जनार्दनीं श्रेष्ठ नाम</p>
<p class="TXT-Right">(श्री एकनाथ महाराजांचे अभंग – 1166)</p>
<p class="TXT">नाथमहाराजांचा नित्यक्रम सुरू होता. त्यांचे वय पुढे सरकत होते. जीवनाची संध्याकाळ सरू लागली होती. गिरिजादेवी नाथांहून थोड्या लहान खऱ्या पण त्यांचीही सायंकाळ सुरू झाली होती. त्या आता थकत चालल्या होत्या. एक दिवस त्यांनी अंथरूण धरले. अंगात ताप येत होता. वैद्यराज चाटण, मुळ्या, काढा सांगत होते. गिरिजादेवींचे अंग दुखत होते. नाथ त्यांना चाटण चाटवत होते. काढा उकळून पाजवत होते. अंग जास्त तापल्यावर कपाळावर गार पाण्याच्या पट्ट्या ठेवत होते.</p>
<p class="TXT">असेच एक दिवस नाथ महाराज त्यांच्या कपाळावर पट्ट्या ठेवत होते. त्यांना थांबवून गिरिजादेवी म्हणाल्या, “ऐकलंत, आता हे उपचार पुरेत. यातून मी वाचायची नाही. माझा इथला शेर संपत आलाय.” “असं अभद्र बोलू नका,” नाथमहाराज म्हणाले, “वैद्यराज औषध बदलून देतो म्हणालेत. त्यानं उतार पडेल.” गिरिजादेवी म्हणाल्या, “आत्तापर्यंत बदलली नाहीत का औषधं! सौभाग्यासह गेले तर माझं सोनं होईल. माझं त्या पांडुरंगाकडं हेच मागणं आहे. आणि तुमच्याकडंही एक मागणं आहे. आजवर मी काही मागितलं नाही. माझं हे मागणं तेवढं पूर्ण करा. कराल ना?” नाथमहाराज म्हणाले, “मागा, तुमचं मागणं पूर्ण करीन मी.” “हरी, हरिपंडित रागावून काशीला गेलाय. त्याला, सुनेला, प्रल्हादाला, मेघश्यामाला बघावंसं-भेटावंसं वाटतंय. हरी हुशार आहे. पण जरा तापट आहे. एककल्ली आहे. देवाघरी जाण्याआधी त्याला सुनेला नातवंडांना भेटायची इच्छा आहे. तसा राघव आहे इथं. तुम्हांला कमीपणा येईल का? पण... पण... सारी एकत्र राहावीत असं वाटतंय मला,” गिरिजादेवींचे शब्द भिजले, आवाज कातरला, डोळ्यांतून उष्ण अश्रू गळू लागले.</p>
<p class="TXT">नाथांच्या डोळ्यांमध्येही अश्रू तरारले. त्यांनी राघवाला जवळ घेतले. आपल्या उपरण्याने गिरिजादेवींच्या डोळ्यांतील अश्रू पुसले. थरथरत्या आवाजात ते म्हणाले, “मी मानापमान कधीच मानला नाही. मी त्याला समजावून सांगू शकलो नाही. कमी पडलो मी. पण मी जाईन काशीला. त्याला समजावेन. त्याला, सूनबाईंना, प्रल्हाद, मेघश्यामाला नक्की घेऊन येईन.” नाथांनी राघवाला जवळ घेतले. त्याला ते म्हणाले, “राघोबा, मी तुझ्या आईबाबांना काशीहून घेऊन येतो. प्रल्हाददादा, मेघश्यामदादा दोघांनाही घेऊन येतो. तोवर तू आजीची काळजी घेशील? तिची सेवा करशील?” त्याने होकार दिला. पुढे जाऊन तो आजीचे पाय आपल्या इवल्याशा हातांनी चेपूही लागला. डोळ्यांमधून येणारे अश्रू पुसत नाथमहाराज उठले. नाथांनी उद्धवाला सर्व सूचना दिल्या. दुसऱ्या दिवशीच ते काशीला निघाले.</p>
<p class="TXT">हरिपंडिताचे काशीत बस्तान चांगले बसले होते. त्याला राहायला मोठा वाडा मिळाला होता. संस्कृत पठण, वेदचर्चा, मंत्रपठण असा क्रम सुरू होता. तोही प्रवचन-कीर्तने करत असे. पण जड जड आणि जाड जाड शब्द, संस्कृतप्रचुरता यामुळे सामान्य लोकांना ते समजत नसे. त्यामुळे पाचपंचवीस वैदिक किंवा वैदिक म्हणवून घेणारे त्याच्या कीर्तनाला येत असत. नाथमहाराजांच्या कीर्तनाला मनकर्णिकेचा घाट अपुरा पडे. श्रोत्यांचा महापूर लोटत असे.</p>
<p class="TXT">नाथांना हरीचे घर शोधणे कठीण गेले नाही. सूनबाईंनी स्वागत केले. हातपाय धुवायला गरम पाणी दिले. प्रल्हाद, मेघश्याम ‘आजोबा-आजोबा’ करत नाथांना बिलगले. सूनबाईंनी पाण्याचा गडू, वाटीत लाडू आणि फुलपात्रात गरम दूध नाथांसमोर आणून ठेवले. हरिपंडिताने, सूनबाईंनी नाथांना नमस्कार केला. बिलगलेल्या नातवंडांनाही सत्यभामेने नमस्कार करायला लावला. “आई कशा आहेत? राघव कसा आहे? तो तुम्हांला त्रास नाही ना देत? आणि उद्धवमामा?” सत्यभामेने विचारले. “हा उद्धव गेल्या जन्मीचा कोण आहे भगवंत जाणे! आपल्या घरासाठी सारं आयुष्य झिजवलंन त्यानं. आत्ता येतानाही मी सगळं घर त्याच्यावर सोपवून आलोय,” नाथमहाराज म्हणाले, “राघव, मोठा गुणाचा पोर. खूप समजुतदार आहे. येताना मी त्याला, ‘मी काशीहून येईपर्यंत आजीची काळजी घे,’ म्हटल्यावर धावत जाऊन तिचे पाय चेपू लागला. हरी, तुझ्या आईचं आता काही सांगता येत नाही. तिची तुला, सूनबाईंना, नातवंडांना भेटण्याची इच्छा आहे. तुम्हा सगळ्यांना पैठणला न्यायला मी आलो आहे.” “माझीही तुमच्यासह, आईसह राहाण्याची इच्छा आहे. पण त्या घरात शिवाशिव आहे, धर्मपालन नाही,” हरी म्हणाला. “हरी, तू तुझ्या आईसाठी ये. अरे ती फक्त तुम्हा मुलांचीच नाही तर ती माझी, साऱ्या पैठणची आई आहे. ती साक्षात देवी अन्नपूर्णा आहे. माझी हात जोडून विनंती आहे, तू पैठणला परत चल.” बोलता बोलता नाथमहाराज हरिपंडिताला वाकून नमस्कार करू लागले. हरिपंडित अंतर्बाह्य थरारला. त्याने नाथांना आवरले. “बाबा, आपल्याविषयी मला परमादर आहे पण...” हरिपंडित म्हणाला, “आपण माझ्यासमोर नका वाकू. मी पैठणला येईन. पण माझ्या दोन अटी आहेत.” “तू म्हणशील त्या अटी मला मान्य आहेत,” नाथमहाराज म्हणाले. हरी म्हणाला, “रोजचं कीर्तन आता करायचं नाही. ते थांबवायचं ही पहिली अट. परान्न घ्यायचं नाही ही दुसरी अट. या दोन अटी मान्य असतील तर मी येईन पैठणला.” नाथमहाराजांचा स्वर थरथरला, “हरी, तुझ्या दोन्ही अटी मान्य आहेत. मी त्यांचे तंतोतंत पालन करीन.”</p>
<p class="TXT">हरीच्या अटी म्हणजे नाथमहाराजांचे जनसंपर्कच संपून जाणे होते. पण नाथमहाराजांनी गिरिजादेवींसाठी ते स्वीकारले. प्रथमच नाथमहाराजांचे मन खिन्न झाले. साऱ्या जाती-जमातींना एकत्र करणारा वारकरी संप्रदाय, भागवत धर्म. आता याचा प्रसार करता येणार नाही. त्यांनी मनोमन पांडुरंगाला आळवून सांगितले. संतांच्या चिरंजीव आत्म्यांना कळवळून सांगितले, “माझ्या जीवनात माझ्या पत्नीचे स्थान मोठे आहे. खरंतर माझा प्रपंच तिनंच केला, म्हणूनच मला परमार्थ करता आला. रोज किती अतिथी, किती अभ्यागत. पण साऱ्यांचं केलं तिनं. कधी एका शब्दानं तक्रार केली नाही. आपली सेवा अखंड केली. शेवटी देहाला मर्यादा. थकून गेलं ते. आईचं हृदय मुलांची नातवंडांची ओढ स्वाभाविक.” विचार करता करता नाथमहाराज थांबले. “मी या विचारात का पडलो? संत आणि भगवंत तर अंतर्ज्ञानी असतात. ते तर सर्वज्ञ आहेत. मी माझं पत्नीकर्तव्य करतोय हे ते जाणतात. आणि त्यांच्या मनात अधिकोत्तम असं नियोजन असावं.” नाथांचे मन स्थिर झाले.</p>
<p class="TXT">बैलगाडी पैठणला नाथांच्या घरासमोर आली. उद्धव, राघव स्वागत करायला समोर आले. राघव आईला जाऊन बिलगला. सारी मंडळी आत गेली. गिरिजादेवींच्या डोळ्यांमधून आनंदाश्रू गळू लागले. सूनबाई, प्रल्हाद, मेघश्याम आजीला जाऊन चिकटले. हरीने मातृचरणी मस्तक ठेवले. गोदा आणि मुक्तेश्वरही आले होते. गोदाचे यजमानही आले होते. गेल्या काही दिवसांत गिरिजादेवींनी अन्न वर्ज्य केले होते. इच्छाच होत नव्हती. गिरिजादेवींनी हरीला जवळ बोलावले. त्याच्या डोक्यावरून, गालांवरून थरथरते हात फिरवले. त्या क्षीण आवाजात म्हणाल्या, “हरी, माझ्या मुखी गंगाजल घाल.” हरी त्वरेने देवघरात आला. गंगाजलाची झारी घेतली. त्याने आईच्या मुखात गंगाजल घातले. गिरिजादेवींनी नाथांना जवळ बोलावले. नाथ त्यांच्याजवळ जाऊन बसले. नाथांनी त्यांच्या मस्तकावरून प्रेमाने हात फिरवला. त्यांचे हात आपल्या हाती घेतले. गिरिजादेवींची प्राणज्योत मालवली. नाथांच्या नेत्रांमधून अश्रुधारा येऊ लागल्या.</p>
<p class="TXT">हरी, उद्धव, गोदा, सत्यभामा यांनी टाहो फोडला. नातवंडे ‘आजी... आजी’ करत सादावू लागली. हरीने गिरिजादेवींना गोदातीरी मंत्राग्नी दिला. सारे पैठण गोदातीरी या माउलीला अखेरचा प्रणाम करण्यासाठी जमले होते.</p>
<p class="TXT">नाथ दिवसेंदिवस एकाकी बनत होते. केवळ घरातील परंपरा म्हणून हरी संध्याकाळी पुराण सांगत असे. पण तेथे फक्त उच्चवर्णीयांनाच प्रवेश होता. नाथांना आतून वेदना होत होत्या, पण ते शब्दामध्ये गुंतले होते. नाथांनी वचनाविरुद्ध थोडेही वर्तन केले नाही. वचन म्हणजे वचन. हरीचे आपल्या पित्यावर लक्ष होतेच. त्याचे वडिलांवर निरतिशय प्रेम होते पण त्याच्या डोक्यातून तथाकथित वैदिकांची शिकवण जात नव्हती.</p>
<p class="TXT">सायंकाळची वेळ होती. हरीचे पुराणकथन संपले. श्रोते प्रसाद घेऊन घरी गेले. नाथ राघवाला घेऊन बसले होते. एक वृद्ध स्त्री, “नाथम्हाराज, हैत का नाथम्हाराज?” असे हाकारत आली. नाथमहाराज उठून बाहेर आले. ती वृद्ध स्त्री अंगणातच एका कोपऱ्यात बसली. अंगभर सुरकुत्या असलेली ती अखंड थरथरत होती. तोच कंप तिच्या आवाजात भरला होता. ती म्हणाली, “म्हाराज, एक मागनं हाय. माजा समदा जलम असा गरिबीत, हालात ग्येला. नात्याची आपली मानसं मला टाकून ग्येली. लै उपासमारी भोगली म्या. राबराब राबलो. आता त्यो कवा वर बोलवल ठावं न्हाई. ह्यो जलम असा ग्येला. म्होरला तरी चांगला यावा म्हून एका शास्त्रीबुवाला इचारलं. म्हनलं याचा उपाव सांग. त्यो म्हनला की हजार बामनास्नी जेवन घाल. आता मी अशी फाटकी. मला त्ये जमनार न्हाई. मंग त्यो म्हनला की एका बरमनिष्टाला पोटभर जेवाय घाटलंस तरी चालंल. म्हून मी तुमच्याकड आलो. तुमी माज्या झोपडीत येऊन ज्येवा. तुमचं उष्टं तितं सांडलं की मी... मी म्होरल्या जलमात....” बोलता बोलता आजींना खोकल्याची उबळ आली.</p>
<p class="TXT">त्या आजींचे नाव यशोदा. सारे पैठण तिला ‘यश्वदा आजी’ म्हणे. ती अंत्यज होती. नाथांनी हरीकडे पाहिले. हरी विचारात पडला. आजअखेर आपल्या पित्याने अटींचे तंतोतंत पालन केले. हरी थोडा विरघळला. तो त्या आजींना म्हणाला, “आजी, तुम्ही शिध्याचे पैसे ठेवा. मी उद्या सकाळी लवकर तुमच्या घरी येईन. गोमूत्र शिंपडून घर पवित्र करेन. मी स्वत: स्वयंपाक करेन. बाबांना जेवायला वाढेन आणि दक्षिणा देईन.” “लै उपकार झालं बाबा. द्येवच पावला,” आजी म्हणाल्या. त्यांनी शिध्याचे पैसे ठेवले. दक्षिणेचे नाणे स्वतंत्र ठेवले.</p>
<p class="TXT">ठरल्यानुसार हरिपंडित सकाळी लवकर उठून यशोदाबाईंच्या झोपडीत गेला. घर गोमूत्र शिंपडून पवित्र केले. स्वयंपाक केला. जेवणवेळ झाली. नाथमहाराज आले. हरीने ठेवलेल्या पाटावर बसले. पत्रावळीवर पदार्थ वाढले. द्रोणात आमटी वाढली. आजी साऱ्या गोष्टी बघत एका कोपऱ्यात बसल्या होत्या. नाथांनी हात जोडून भोजनमंत्र म्हटला. चित्राहुती घालून जेवायला आरंभ केला. खराखुरा ब्रह्मनिष्ठ अंत्यजाच्या झोपडीत जेवत होता. आजींच्या डोळ्यांमधून आनंदाश्रू ओघळत होते. नाथांचे जेवण झाले. हरीने दक्षिणा दिली. नाथांना हात धुवायला पाणी दिले. नाथ हरीला म्हणाले, “हरी, इतकं सगळं केलंस आता आणखी एक कर. आजी वयानं थकल्या आहेत. उष्टंही तूच काढ.” हरीने होकार दिला.</p>
<p class="TXT">हरीने पाट भिंतीला टेकून उभा ठेवला. त्याने आजूबाजूची शिते पत्रावळीवर घेतली. पत्रावळ उचलली तर खाली दुसरी पत्रावळ. दुसरी उचलली तर तिसरी. तिसरी उचलल्यावर चौथी-पाचवी-दहावी-विसावी-पन्नासावी-शंभरावी-पाचशेवी-आठशे-नऊशे-नऊशेपंचाण्णव, शहाण्णव, सत्याण्णव, अठ्याण्णव, नव्याण्णव आणि हजारावी. हरी पत्रावळीमागून पत्रावळ उचलतो आहे. एक हजार पत्रावळी झाल्यावर पत्रावळ यायचे थांबले. सहस्र ब्राह्मणांना भोजन घालण्याचा यशोदाआजींचा संकल्प पूर्ण झाला होता. हरिपंडिताला आपल्या पित्याची थोरवी आता उमगली. त्याने नाथांच्या चरणी मस्तक ठेवले. अश्रूंनी नाथचरण भिजले. नाथांनी त्याला उठवले. हरी म्हणाला, “बाबा, मी चुकलो. आज माझा भ्रमनिरास झाला. तुमची क्षमा मागण्याचा सुद्धा मला अधिकार नाही. तुम्ही मला सांगाल ते प्रायश्चित्त घेईन.”</p>
<p class="TXT">“हरी, तू मुलगा आहेस माझा. तुझ्याविषयी तिळमात्र क्रोध नाही. त्या आजी बघ...” नाथ म्हणाले. आजी तिथेच कलंडल्या होत्या. त्यांचे प्राण पंचत्वात विलीन झाले होते. त्यांचा उद्धार झाला होता. हरीनेच यशोदाआजींचे अंत्यसंस्कार केले. हरीने आपल्या वचनामधून नाथांना मुक्त केले. तोही त्यांच्याच मार्गाने साधना करू लागला.</p>
<p class="Shlok">अहो करुणाकरा पतितपावना। </p>
<p class="Shlok">आमुच्या वचना चित्त द्यावें</p>
<p class="Shlok">दीन मी हीन रंकाहुनी रंक। </p>
<p class="Shlok">म्हणोनियां देख शरण तुम्हां</p>
<p class="Shlok">आमुचें सांकडें वारूनिया देवा। </p>
<p class="Shlok">द्यावी तुम्हीं सेवा एका चित्तें</p>
<p class="Shlok">एका जनार्दनीं संकल्प हा दृढ। </p>
<p class="Shlok">आतां नाहीं गूढ तुम्हां पुढें</p>
<p class="TXT-Right">(श्री एकनाथ महाराजांचे अभंग – 1915)</p>


<p class="Page-Break"> </p>
<p class="Heading" id="toc_marker-25">२३ - नाथमहाराजांचे निर्याण</p>
<p class="TXT">गंगातीरावरील एका गावी कुलकर्ण्याच्या घरी एक पोर जन्माला आले. बालपणी ठीक होते. पण जसजसे मोठे होऊ लागले तसे आईवडिलांच्या लक्षात आले की पोर बुद्धीने महामठ्ठ आहे. अंगाने आडवे वाढलेले पोर महाखादाड होते. त्याला पुरणपोळी खूप आवडायची. तो आईला सारखी पुरणपोळी मागत असे. हट्ट करायचा, प्रसंगी आडदांडपणा करायचा. एक दिवस असाच त्याने पुरणपोळीचा हट्ट आईकडे केला. आई त्याला म्हणाली, “तू इथं राहूच नकोस. तू त्या एकनाथ महाराजांकडं जा. त्यांच्याकडं तुला रोज गोडधोड, पुरणपोळी मिळेल. पैठण येथून लांब नाही. जा तिकडंच जा.” याचे नाव गावबा.</p>
<p class="TXT">आई रागाने उद्गारली, पण हा खरोखर पैठणच्या दिशेने निघाला. जाताना या गावबाच्या मुखी एकच नाव होते, ‘एकनाथ.’ एकनाथांचे नामस्मरण करत पैठण गाठले. नाथांच्या घरात तो ‘एकनाथ, एकनाथ’ करतच घुसला. नाथांनी त्याला पाटावर बसवले. “कोण आपण? आपलं नाव काय?” नाथांनी विचारले, “मी गावबा. आई म्हणती एकनाथांकडं जा. तिथं तुला गोडाचं खायला मिळेल. मला पुरणपोळी आवडते. मला तुम्ही पुरणपोळी द्याल?” गावबाने विचारले. त्या दिवशी नाथांनी त्याला त्याचे समाधान होईपर्यंत दूध आणि तुपाबरोबर भरपूर पुरणपोळ्या खाऊ घातल्या. रात्री तो समाधानाने गाढ झोपला.</p>
<p class="TXT">सकाळी नाथांचे घर जागे झाले. गावबाही जागा झाला. स्नान वगैरे झाल्यावर नाथमहाराज देवघरात गेले. गावबाचे स्नानही झाले होते. तोही नाथांबरोबर देवघरात गेला. नाथांची पूजा त्याने पाहिली. आरती-प्रसाद झाला. नाथ गावबाला म्हणाले,  “गावबा, म्हणा. ‘श्रीराम’!” गावबा म्हणाला “एकनाथ” नाथ म्हणाले, “श्रीराम जयराम जय जय राम.” गावबा म्हणाला, “एकनाथ, एकनाथ, एकनाथ.” नाथ म्हणाले, “जय जय रामकृष्ण हरी.” गावबा म्हणाला, “एकनाथ, एकनाथ, एकनाथ.” शेवटी नाथमहाराजांनी नाद सोडला. गावबा ‘एकनाथ, एकनाथ’ असे नामस्मरण करत नाथांच्या घरीच राहिला. नाथांच्या घराने त्याला अलोट प्रेम दिले.</p>
<p class="TXT">नाथ महाराज आता थकत चालले होते. हरिपंडित आता नाथांचे कार्य करत होता. नाथमहाराजांच्या अचानक मनी आले की रामचरित्र गावे. दुसरे मन म्हणाले की नको. आता जीवमानाचे खरे नाही. ग्रंथपूर्ती व्हायची नाही. दोन मनांमध्ये बरेच द्वंद्व झाले. परंतु नाथांच्या मनात युगंधर श्रीकृष्णाप्रमाणे श्रीरामही ठसला होता. त्या रामाने नाथमनाला सांगितले, ‘अरे आरंभ तरी कर! पुढचे पुढे.’</p>
<p class="Shlok">राम राम म्हणतां वाचे। </p>
<p class="Shlok">रामरूप होय सांचें</p>
<p class="Shlok">रामें तारिली शबरी। </p>
<p class="Shlok">नित्य राम ती उच्चारी</p>
<p class="Shlok">रामें तारिली गणिका। </p>
<p class="Shlok">केला अजामेळ सखा</p>
<p class="Shlok">शिळा तारिल्या सागरीं। </p>
<p class="Shlok">राम अहिल्या उद्धरी</p>
<p class="Shlok">एका जनार्दनीं। </p>
<p class="Shlok">राम भरला जनीं वनीं</p>
<p class="TXT-Right">(श्री एकनाथ महाराजांचे अभंग – 757)</p>
<p class="TXT">नाथांनी वाल्मीकी रामायण, आनंद रामायण, योगवसिष्ठ या ग्रंथांचा सागोपांग अभ्यास केला. नाथांनी रामचरित्र लिहायला घेतले. ‘भावार्थ रामायण,’ हे ग्रंथाचे नाव ठरले.</p>
<p class="Shlok">भरत रामपिंडाचा अर्धभाग। </p>
<p class="Shlok">तो रामरूपी दिसे सांग</p>
<p class="Shlok">शत्रुघ्न सौमित्राचा भाग। </p>
<p class="Shlok">त्याचें सर्वांग तद्रुप</p>
<p class="Shlok">हे चतुर्विध चारी मूर्ती। </p>
<p class="Shlok">एकरूपें चतुर्धा भासती</p>
<p class="TXT-Right">	(बालकांड – अध्याय – 22)</p>
<p class="TXT">हा ग्रंथ अध्यात्मप्रवण आहे. कथाभाग रसाळ आणि सुंदर रूपकांनी सजलेला आहे. लिहिता लिहिता नाथमहाराजांचा 44 वा अध्याय पूर्ण झाला. आता 45 व्या अध्यायाला आरंभ करायचा. पण नाथ महाराजांना असे वाटले की हा अध्याय आपल्या हातून पूर्ण होणार नाही. नाथांनी लेखन थांबवले. “हा ग्रंथ पूर्ण कोण करणार?” उद्धवाने विचारले. “माझा गावबा हा ग्रंथ पूर्ण करेल.” नाथ म्हणाले. आता तो पूर्वीचा मठ्ठ, खादाड गावबा राहिला नव्हता. नाथमहाराजांच्या संगतीने तो पूर्ण नाथमय झाला होता. 45 ते 92 अध्याय नाथांच्या निर्याणानंतर त्यानेच लिहून काढले. परंतु नाथमहाराजांची शैली आणि गावबाची शैली यात तिळमात्र फरक नाही. असेल कसा. नाथ आणि गावबात द्वैत मुळी उरलेच नव्हते. हा ग्रंथ 40 हजार ओव्यांचा आहे.</p>
<p class="TXT">नाथमहाराज वयाने वाढले, शरीराने थकले खरे. त्यांची प्रकृती उत्तम होती. मुख्य म्हणजे मन शांत, समाधानी, निर्मळ, प्रसन्न होते. नाथमहाराजांनी त्यांच्या संपूर्ण जीवनात कोणालाही परके मानले नव्हते. त्यांना शत्रू मानणाऱ्या, त्यांच्याशी वैर मांडणाऱ्या वैदिकांनाही वेदार्थ नाथवर्तनवृत्तीमधून दिसून आला होता. त्यांच्यापासून दूर गेलेला हरिपंडितही आता त्यांचा झाला होता.</p>
<p class="TXT">आता या जन्माचा मोह पुरे. आजवर पांडुरंगकृपेने आणि सद्गुरूंच्या आशीर्वादाने आपण काही केले, काही लिहिले. खरे तर त्या युगंधराने आणि सद्गुरूंनी करवून घेतले. आता हा जगण्याचा मोह नको. शके 1521 च्या  फाल्गुन मासारंभी नाथांनी आपण लवकरच समाधी घेत असल्याचे सर्वांना सांगून टाकले. नाथांचे आप्त, भक्त वारकरी गोळा झाले.</p>
<p class="TXT">फाल्गुन वद्य षष्ठी. श्रीपादशास्त्री, वैदिक आणि वारकरी अनेक पवित्र सरितांमधून आणलेल्या उदकाने स्नान घालू लागले.</p>
<p class="Shlok">गंगे च यमुने चैव गोदावरि सरस्वति।</p>
<p class="Shlok">नर्मदे सिंधु कावेरि जलेऽस्मिन् सन्निधिं कुरु॥</p>
<p class="Shlok">नमामि गंगे तव पादपंकजं सुरासुरैर्वन्दितदिव्यरूपम्।</p>
<p class="Shlok">भुक्ति च मुक्तिं च ददासि नित्यं, भावानुसारेण सदा नराणाम्॥</p>
<p class="TXT">हरिपंडिताने नाथांना रेशमी वस्त्रे दिली. त्यांच्या स्कंधावर शाल घातली आणि “बाबा, नुकताच आपला खरा परिचय झाला आणि तुम्ही निघालात,” असे म्हणत त्याने नाथचरणांना मिठी मारली. सत्यभामेची मनस्थिती विलक्षण दु:खी होती. राघवाने नाथांना मिठी मारली. तो म्हणाला, “आजोबा, तुमच्याबरोबर मी पण येणार.” प्रल्हाद, मेघश्याम दोघेही नाथांना बिलगले. गोदा, तिचे यजमान दोघांनीही नाथांना नमस्कार केला. मुक्तेश्वराची अवस्था तर वर्णनातीत होती. नाथ त्याचे प्रेरणास्थान होते.</p>
<p class="TXT">वयाने थकलेला वृद्ध उद्धव नाथचरणांवर कोसळला. जोरात रडू लागला. “जायचं का काढलं? आमचं काही चुकलं काय? आम्ही कुठं उणे पडलो काय? सांगा, प्रसंगी शिक्षा करा, पण आम्हांला पोरकं करून जाऊ नका.” सखा नाथांजवळ आला. त्याने नाथांना दृढ आलिंगन दिले. तो म्हणाला, “मित्रा, तू गगनासारखा अनंत आहेस. माझी छाती अभिमानानं फुलून आलीय. तू मृत्युंजय आहेस.”</p>
<p class="TXT">नाथ देवघरात आले. त्यांनी त्या युगंधराला, यशोदानंदनाला, देवकी-नंदनाला, केशवाला, विठ्ठलाला, पांडुरंगाला अखेरचा नमस्कार केला. पांडुरंगनेत्र पाणावले. देवघरच्या अवकाशी ध्वनी घुमला, “नाथा, तू खरा पुण्यात्मा आहेस. मी सांगितलेला कर्मयज्ञ तू जीवनभर संपन्न केलास. सात्त्विक वर्तनाने देवत्वाला पोचलास. मुक्तिमंदिरात तुझे स्वागत आहे.” नाथांच्या नेत्री आनंदाश्रू आले. त्यांनी पांडुरंगचरणी मस्तक ठेवले. सारे पैठण आणि पंचक्रोशीतील स्त्री-पुरुष गोळा झाले होते. त्यात बालके, तरुण, वृद्ध होते. वर्ण, जात, पंथ यांचे द्वैत नव्हते. श्रीपादशास्त्र्यांनी नाथांची पाद्यपूजा केली. नंतर भोजनाच्या पंक्ती झाल्या. लोकांचा सागर प्रसादाने तृप्त झाला.</p>
<p class="TXT">नाथमहाराज साऱ्या पैठणाला आणि जनसमुदायाला प्रणिपात करून गोदावरीकडे निघाले. माध्यान्हीचा सूर्य माथ्यावर येऊन तळपत होता आणि हा तेजस्वी ज्ञानसूर्य मुक्तिद्वाराकडे निघाला होता. जनसागर त्यांच्यामागून निघाला होता. नाथमहाराज गोदावरीतीरी आले. तेथे त्यांनी या भक्तांच्या महापुराला नम्रपणे वंदन केले आणि जीवनातील अखेरचे ‘अमृतकीर्तन’ केले. ‘एकनाथ-एकनाथ’ करणाऱ्या गावबाने नाथचरणांवर अखेरचे मस्तक ठेवले. “एकनाथमहाराज, मी अनाथ होणार, पोरका होणार!” गावबा रडू लागला. “गावबा, मी नाही असं मानू नकोस. मला दिलेलं वचन लक्षात आहे ना?” नाथमहाराज म्हणाले. त्यांनी गावबाचे अश्रू पुसले. “अध्यात्मरामायण पूर्ण करणार. आपलं कार्य केल्याशिवाय प्राण सोडणार नाही,” गावबा म्हणाला.</p>
<p class="Shlok">आलासी पाहुणा नरदेहीं जाणा। </p>
<p class="Shlok">चुकवी बंधनापासूनियां</p>
<p class="Shlok">वाउगाची सोस न करीं सायासा। </p>
<p class="Shlok">रामनाम सौरसा जप करीं</p>
<p class="Shlok">यज्ञयागादिका न घडती साधनें।</p>
<p class="Shlok">न्यून पडतां सहज पतन जोडे</p>
<p class="Shlok">एका जनार्दनीं चुकवीं वेरझार। </p>
<p class="Shlok">करीं तूं उच्चार अखंड वाचे</p>
<p class="TXT-Right">(श्री एकनाथ महाराजांचे अभंग – 3182)</p>
<p class="TXT">कीर्तन संपन्न झाले. नाथांनी सद्गुरू आणि पांडुरंग यांचे स्मरण केले. दोघांना त्रिवार वंदन केले. जनसमुदायाला वंदन केले. “मी गेलो असे मानू नका. देह तात्पुरता असतो. देह हे आत्म्याचे वस्त्र आहे. देह हा अतिथीसारखा आहे. येणाऱ्याला येण्याआधी त्याची जन्मतिथी ठाऊक नसते. प्रत्येक जीव अतिथी असतो. इथे नांदतो आणि निघून जातो. हे या लोकाचे वैशिष्ट्य आहे. दु:ख मानू नका मला आनंदाने निरोप द्या,” नाथमहाराज म्हणाले.</p>
<p class="Shlok">पांथस्थ घरासी आला। </p>
<p class="Shlok">प्रात:काळीं उठोनि गेला</p>
<p class="Shlok">तैसें असावें संसारीं। </p>
<p class="Shlok">जैसी प्राचीनाची दोरी</p>
<p class="Shlok">बाळीं घराचार मांडिला। </p>
<p class="Shlok">तो सवेंचि मोडूनि गेला</p>
<p class="Shlok">एका विनवी जनार्दना। </p>
<p class="Shlok">ऐसें करी गा माझ्या मना</p>
<p class="TXT-Right">(श्री एकनाथ महाराजांचे अभंग – 3152)</p>
<p class="TXT">नाथमहाराजांनी गोदावरीचे जल भाळी लावले. तिला नमस्कार केला. ‘रामकृष्णहरी, रामकृष्णहरी’ वैखरीने म्हणत त्यांनी गोदावरीत प्रवेश केला. जनसागर साश्रू नयनांनी पाहात होता. नाथमहाराज पुढे पुढे निघाले. गोदावरीचे जल त्यांच्या गुडघ्यापर्यंत, कंबरेपर्यंत, छातीपर्यंत. आता फक्त शिर दिसत होते. “एकनाथ महाराज की... जय!” साऱ्या समुदायाने उच्च स्वरात जयजयकार केला. बघता बघता नाथमहाराज गोदावरीत विलीन झाले. गोदावरी धन्य झाली.</p>
<p class="Shlok">शालीवाहन पंधरा शतशकी एकागळे विंशती</p>
<p class="Shlok">वर्षानाम विकारि मास बरवा फाल्गून वद्या प्रती।</p>
<p class="Shlok">षष्ठी वासर भानु या शुभदिनीं निर्याण स्वच्छंदता</p>
<p class="Shlok">पावे  श्रीगुरु  एकनाथचि महा स्वानंदसाम्राज्यता॥</p>
<p class="Chapter-End-Text para-style-override-3">“जयजय रामकृष्णहरी, जयजय रामकृष्णहरी विठ्ठल - विठ्ठल पांडुरंग”</p>


<p class="Page-Break"> </p>
<p class="First-End-Page-text para-style-override-6" id="toc_marker-26">शेवटचं पान</p>


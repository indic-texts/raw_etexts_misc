
<p class="First-End-Page-text para-style-override-1" id="toc_marker-1"><span class="char-style-override-1" xml:lang="en-GB">पहिले पान</span><span class="char-style-override-2" xml:lang="en-GB"></span></p>
<p class="Titel-Page---Shri-Hari">॥ श्रीहरि:॥</p>
<p class="Title-Page---Book-Name">भगवंतांची पाच निवासस्थाने</p>
<p class="Title-Page---Book-Name-Hindi">भगवान‍्के रहनेके पाँच स्थान - मराठी</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Author-Name">श्रद्धेय श्रीजयदयालजी गोयन्दका<span class="char-style-override-3"></span></p>
<p class="Title-Page---Gita-Seva-Trust para-style-override-2">गीता सेवा ट्रस्ट<span></span></p>


<p class="Page-Break">॥ श्रीहरि:॥</p>
<p class="Heading" id="toc_marker-2">नम्र निवेदन</p>
<p class="TXT">सांसारिक बंधनांतून मुक्ती व भगवत्प्राप्ती हे धर्माचे फल आहे. या धर्माचरणाचे ज्ञान पुराणांचे श्रवण-मनन केल्यामुळे व्यवस्थितपणे होऊ शकते. वेदांप्रमाणेच पुराणे हीसुद्धा धर्म-अर्थ-काम-मोक्ष या चतुर्विध पुरुषार्थांचा उपदेश करतात. पुराणांमध्येही पद्मपुराणाचे स्थान विशिष्ट आहे. या पुराणाला भगवंतांच्या पुराणरूपी विग्रहाचे हृदय मानले गेले आहे. <span class="char-style-override-4">‘हृदयं पद्मसंज्ञकम्।’</span> वैष्णवांचे तर हे सर्वस्वच आहे.</p>
<p class="TXT">पद्मपुराणामध्ये भगवद्भक्ती, ज्ञान, वैराग्य, तपश्चर्या, देवाराधना, तीर्थ, दान, धर्म इत्यादी अनेक विषयांचे सविस्तर विवेचन आहे. त्याच बरोबर अनेक बोधप्रद उपाख्याने आणि कल्याणकारक गोष्टी आहेत. त्यामधील आदर्श चरित्रे ही सत्य, धर्म आणि नीती यांचे सखोल शिक्षण देतात. त्याच प्रमाणे ती आध्यात्मिक चेतना जाग्रत करून आत्म-कल्याणाचा मार्ग प्रशस्त करतात.</p>
<p class="TXT">या पुस्तकात पद्मपुराणातील सृष्टिखंडातून संकलित केलेल्या पाच गोष्टींचा संग्रह आहे. सर्वव्यापक भगवान श्रीहरि हा विशेषत: कोणकोणत्या ठिकाणी निवास करतो, हे यांतील उच्च कोटीच्या सरळ व प्रेरणाप्रद चरित्रांच्याद्वारे साररूपाने सांगितले गेले आहे. त्यातूनच घेतलेल्या मूक चांडाल, तुलाधार वैश्य, नरोत्तम ब्राह्मण इत्यादींच्या बोधप्रद प्रसिद्ध गोष्टींचे हे संकलन सर्वांच्या कल्याणासाठी प्रकाशित केले आहे.</p>
<p class="TXT">या पुस्तकाचे पठन-पाठन व मनन यांच्याद्वारे या महान चरित्रांच्या वैशिष्टॺांचे अनुकरण व धारण केल्यामुळे जीवनामध्ये निश्चितपणे परिवर्तन घडू शकते, असा आम्हास विश्वास वाटतो. सरळ व सुबोध भाषेत सादर केलेले हे पुस्तक सर्व वर्गाच्या वाचकांसाठी अत्यंत उपयोगी आहे. म्हणून सर्व लोकांनी याचा जास्तीत जास्त फायदा घ्यावा.</p>


<p class="Page-Break"> </p>
<p class="Heading" id="toc_marker-3">अमूल्य वचने</p>
<p class="TXT">‘‘एकांत स्थानी एकटॺानेच मन प्रसन्नतेने स्थिरराहील, असा प्रयत्न केला पाहिजे. एकांतामध्ये प्रफुल्लचित्ताने श्वासाद्वारे निरंतर नामजप केल्यामुळे असे घडू शकते.’’</p>
<p class="TXT">‘‘भगवत्प्रेम व भक्ती-ज्ञान-वैराग्य यांच्याविषयीची शास्त्रे वाचली पाहिजेत.’’</p>
<p class="TXT">‘‘एकांत स्थळी ध्यान करताना कोणत्याही गोष्टीचे स्मरण जरी झाले, तरी ते लगेच झटकून टाकावे. अशा संकल्प-त्यागामुळे मोठा लाभ होतो.’’</p>
<p class="TXT">‘‘धन प्राप्तीच्या उद्देशाने कार्य केल्यास मन संसारात रमते. म्हणून सांसारिक कार्येही सावधपणे फक्त भगवंताच्या प्रेमासाठीच केली पाहिजेत. अशा प्रकारेही ती जास्त कार्य करू नये. कारण कार्य वाढल्यास उद्देशामध्ये बदल घडतो.’’</p>
<p class="TXT">‘‘सांसारिक पदार्थ व मनुष्य यांच्याशी कमी संपर्क ठेवावा.’’</p>
<p class="TXT para-style-override-2">‘‘विचारल्याशिवाय कोणाचे अवगुण सांगू नयेत आणि त्यांकडे लक्षही देऊ नये.’’<span class="char-style-override-5"></span></p>


<p class="Page-Break">॥ श्रीहरि:॥</p>
<p class="Heading" id="toc_marker-4">पंच महायज्ञ</p>
<p class="TXT"><span class="char-style-override-4">व्यास म्हणाले—</span>शिष्य हो! मी तुम्हांला धर्माची पाच आख्याने सांगतो. त्या पाचांपैकी एकाचेही अनुष्ठान करून माणूस सुयश, स्वर्ग तसेच मोक्षसुद्धा प्राप्त करून घेऊ शकतो. माता-पित्याचे पूजन, पतीची सेवा, सर्वांविषयी समभाव, मित्रांशी द्रोह न करणे आणि भगवान श्रीविष्णूंचे भजन करणे, हे ते पाच महायज्ञ होत. ब्राह्मण हो! प्रथम माता-पित्याची पूजा करून माणूस ज्या धर्माचे साधन करतो, तो धर्म या पृथ्वीवर शेकडों यज्ञ तसेच तीर्थयात्रा इत्यादी द्वारेही दुर्लभ आहे. पिता धर्म आहे. पिता स्वर्ग आहे आणि पिताच सर्वोत्कृष्ट तपश्चर्या आहे. पिता प्रसन्न झाला तर संपूर्ण देवता प्रसन्न होतात. ज्याच्या सेवेने आणि सद्गुणांनी पिता-माता संतुष्ट राहतात, त्या पुत्रास दररोज गंगास्नानाचे फल प्राप्त होते. माता सर्व तीर्थमयी आहे आणि पिता सर्व देवतांचे स्वरूप आहे. म्हणून सर्व प्रकारे प्रयत्नपूर्वक माता-पित्याचे पूजन केले पाहिजे. जो माता-पित्याची प्रदक्षिणा करतो, त्याला सप्तद्वीपांनी युक्त असलेल्या संपूर्ण पृथ्वीची प्रदक्षिणा घडते. माता-पित्याला वंदन करतेवेळी ज्याचे हात, मस्तक आणि गुडघे जमिनीस टेकतात, तो अक्षय स्वर्गाला प्राप्त होतो.<span class="char-style-override-6">१</span> जोपर्यंत माता-पित्याच्या चरणांची धूळ पुत्राच्या मस्तकाला आणि शरीराला लागत राहते, तोपर्यंत तो शुद्ध राहतो. जो पुत्र माता-पित्याच्या चरणकमलांचे तीर्थ घेतो, त्याच्या कोटॺवधी जन्मांची पापे नष्ट होतात. असा माणूस जगात धन्य आहे. जो नीच पुरुष माता-पित्याच्या आज्ञेचे उल्लंघन करतो, तो महाप्रलयापर्यंत नरकात निवास करतो. रोगी, वृद्ध, उपजीविकारहित, आंधळा आणि बहिरा असलेल्या पित्याचा जो त्याग करतो, तो रौरव नरकात पडतो.<span class="char-style-override-6">२</span> एवढेच नव्हे, तर त्याला अंत्यज, म्लेच्छ आणि चांडाळ योनीत जन्म घ्यावा लागतो. माता-पित्याचे पालन-पोषण न केल्यामुळे संपूर्ण पुण्य नष्ट होते. माता-पित्याची आराधना न करता जर पुत्राने देवतांची आणि तीर्थांची सेवा केली तरीही त्याला त्याचे फल मिळत नाही.</p>
<p class="Footnotes-Bold">१. पित्रोरर्चाथ पत्युश्च सम:(साम्यं) सर्वजनेषु च।</p>
<p class="Footnotes-Bold">मित्राद्रोहो विष्णुभक्तिरेते पञ्च महामखा:॥</p>
<p class="Footnotes-Bold">प्राक् पित्रोरर्चयाविप्रा यद्धर्मं साधयेन्नर:।</p>
<p class="Footnotes-Bold">न तत्क्रतुशतैरेव तीर्थयात्रादिभिर्भुवि॥</p>
<p class="Footnotes-Bold">पिताधर्म:पितास्वर्ग:पिताहिपरमं तप:।</p>
<p class="Footnotes-Bold">पितरि प्रीतिमापन्ने प्रीयन्ते सर्वदेवता:॥</p>
<p class="Footnotes-Bold">पितरो यस्यतृप्यन्ति सेवया च गुणेन च।</p>
<p class="Footnotes-Bold">तस्य भागीरथीस्नानमहन्यहनि वर्तते॥</p>
<p class="Footnotes-Bold">सर्वतीर्थमयी माता सर्वदेवमय: पिता।</p>
<p class="Footnotes-Bold">मातरं पितरं तस्मात् सर्वयत्नेन पूजयेत्॥</p>
<p class="Footnotes-Bold">मातरंपितरं चैव यस्तु कुर्यात् प्रदक्षिणम्।</p>
<p class="Footnotes-Bold">प्रदक्षिणीकृता तेन सप्तद्वीपा वसुन्धरा॥</p>
<p class="Footnotes-Bold">जानुनी च करौ यस्यपित्रो: प्रणमत: शिर:।</p>
<p class="Footnotes-Bold">निपतन्ति पृथिव्यां च सोऽक्षयं लभते दिवम्॥</p>
<p class="Footnotes-Right">(पद्मपु०, सृष्टिख० ४७/७-१३)</p>
<p class="Footnotes-Bold">२. रोगिणं चापि वृद्धं च पितरं वृत्तिकर्शितम्।</p>
<p class="Footnotes-Bold">विकलं नेत्रकर्णाभ्यां त्यक्त्वा गच्छेच्च रौरवम्॥</p>
<p class="Footnotes-Right">(पद्मपु. सृष्टिख. ४७/१९)</p>
<p class="TXT">ब्राह्मण हो! या विषयात मी एक प्राचीन इतिहास सांगतो, त्याचे तुम्ही सावधानपूर्वक श्रवण करा. तो श्रवण केल्यास तुम्हांला संसारात पुन्हा कधी मोहाची बाधा होणार नाही.</p>
<p class="TXT"><span class="char-style-override-4">प्राचीन काळची गोष्ट आहे—</span>नरोत्तम नावाचा एक प्रसिद्ध ब्राह्मण होता. तो स्वत:च्या माता-पित्यांचा अनादर करून तीर्थयात्रेसाठी गेला. सर्व तीर्थाची यात्रा करीत असताना त्या ब्राह्मणाची वस्त्रे नेहमी आकाशातच वाळत असत. त्यामुळे त्याच्या मनात फार मोठा अहंकार निर्माण झाला. तो असे समजू लागला की, माझ्यासारखा पुण्यात्मा आणि महान यशस्वी दुसरा कोणी नाही. एके दिवशी तो तोंड वर करून हीच गोष्ट म्हणत होता. एवढॺात एका बगळॺाने त्याच्या तोंडावर विष्ठा केली. तेव्हा ब्राह्मणाने क्रोधाने त्याला शाप दिला. त्यावेळी बिचारा बगळा जळून भस्म होऊन जमिनीवर पडला. बगळॺाचा मृत्यू होताच नरोत्तमाच्या अंत:करणात महामोहाने प्रवेश केला. त्याच पापामुळे आता त्या ब्राह्मणाचे वस्त्र आकाशात राहात नव्हते. याची जेव्हा त्याला जाणीव झाली, तेव्हा त्याला फार दु:ख झाले. त्यानंतर आकाशवाणी झाली—‘‘ब्राह्मणा! तू परम धर्मात्मा असलेल्या मूक चांडाळाजवळ जा. तेथे तुला धर्माचे ज्ञान होईल त्याचा उपदेश तुझ्यासाठी कल्याणकारी होईल.’’</p>
<p class="TXT">ही आकाशवाणी ऐकून ब्राह्मण मूक चांडाळाच्या घरी गेला. तेथे जाऊन त्याने पाहिले की तो चांडाळ सर्व प्रकारे आपल्या माता-पित्यांच्या सेवेला लागला आहे. हिवाळॺात तो आपल्या आई-वडिलांना स्नानासाठी गरम पाणी देई, त्यांच्या शरीरास तेलाने मालिश करी, अंग शेकण्यासाठी पेटलेली शेगडी जवळ ठेवी, भोजनानंतर विडा देई आणि परिधान करण्यासाठी गरम वस्त्रे देई. दररोज त्यांना मिष्टान्नाचे भोजन करवी आणि वसंत ऋतूत मोगऱ्याच्या सुगंधित फुलांची माळ त्यांच्या गळॺात घाली. ज्या ज्या भोगसामग्री प्राप्त होत, त्या त्या देई आणि त्यांच्या अनेक प्रकारच्या गरजा तो पूर्ण करी. उन्हाळॺात दररोज तो माता-पित्यांना वारा घाली. अशा प्रकारे तो नित्य त्यांची सेवा करून मगच भोजन करी. माता-पित्यांचा थकवा आणि कष्ट निवारण करणे हा तर त्याचा नित्य नियम होता. या पुण्यकर्मामुळे त्या चांडाळाचे घर खांबाच्या आधारविना आकाशात उभे होते. त्या घरात त्रिभुवनाचे मालक भगवान श्रीहरी मनोहर ब्राह्मणाचे रूप धारण करून नित्य क्रीडा करीत असत. तो सत्यस्वरूप परमात्मा स्वत:च्या महान सत्यमय तेजस्वी शरीराने त्या चांडाळाच्या घराची शोभा वाढवत होता. हे सर्व पाहून ब्राह्मणाला मोठेच आश्चर्य वाटले. ब्राह्मणाने मूक चांडाळाला म्हटले—‘‘तुम्ही जरा माझ्याकडे या. मी तुम्हांला विश्वाच्या शाश्वत हितासंबंधी विचारणार आहे. तुम्ही मला योग्य मार्गदर्शन करा.’’</p>
<p class="TXT"><span class="char-style-override-4">मूक चांडाळ म्हणाला—</span>‘‘हे ब्राह्मणदेवता! यावेळी मी माता-पित्यांची सेवा करत आहे. मग मी तुमच्याकडे कसा येऊ. यांची पूजा करून, मग तुमची गरज पाहीन. तोपर्यंत तुम्ही माझ्या दारात थांबावे. मी आपला अतिथिसत्कार करीन.’’</p>
<p class="TXT">चांडाळाचे हे वाक्य ऐकताच ब्राह्मण क्रोधाविष्ट झाला आणि म्हणाला—‘‘मज ब्राह्मणाची सेवा सोडून तुला दुसरे कोणते कार्य श्रेष्ठ वाटते?’’</p>
<p class="TXT"><span class="char-style-override-4">चांडाळ म्हणाला—</span>‘‘बाबा! कशाला व्यर्थ, क्रोध करता? मी काही बगळा नाही. तुमचा क्रोध बगळॺावरच चालू शकेल, दुसऱ्या कोणावरही नाही. आता तुमचे वस्त्र आकाशात वाळत नाही किंवा तेथे स्थिर राहात नाही. म्हणून तुम्ही आकाशवाणी ऐकून माझ्याकडे आलात. थोड वेळ थांबाल तर मी तुमच्या प्रश्नांचे उत्तर देईन, नाहीं तर पतिव्रता स्त्रीकडे जा. हे द्विजश्रेष्ठा! पतिव्रता स्त्रीचे दर्शन होताच तुमचे अभीष्ट सिद्ध होईल.’’</p>
<p class="TXT"><span class="char-style-override-4">व्यास म्हणतात—</span>त्यानंतर चांडाळाच्या घरातून ब्राह्मणरूपधारी भगवान् विष्णूंनी बाहेर येऊन त्या द्विजाला म्हटले, ‘‘चला, मी पतिव्रता-देवीकडे येतो.’’ द्विजश्रेष्ठ नरोत्तमाने थोडा विचार केला आणि तो त्यांच्याबरोबर निघाला. त्याच्या मनाला फार मोठे आश्चर्य वाटत होते. त्याने वाटेत भगवंतांना विचारले, ‘‘विप्रवर! आपण या चांडाळाच्या घरामध्ये ज्या ठिकाणी स्त्रियांचा वास आहे, अशा ठिकाणी का निवास करता?’’</p>
<p class="TXT"><span class="char-style-override-4">ब्राह्मणरूपी भगवंतांनी म्हटले—</span>‘‘विप्रवर! यावेळी तुमचे अंत:करण शुद्ध नाही. प्रथम पतिव्रता स्त्रीचे दर्शन करा. त्यानंतर मला तुम्ही योग्य प्रकारे जाणू शकाल.’’</p>
<p class="TXT"><span class="char-style-override-4">ब्राह्मणाने विचारले—</span>‘‘बाबा रे! ही पतिव्रता कोण आहे? तिचे शास्त्र-ज्ञान किती सखोल आहे? कशासाठी मी तिच्याकडे जात आहे? तेही मला सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘विप्रवर! नद्यांमध्ये गंगा, स्त्रियांमध्ये पतिव्रता आणि देवतांमध्ये भगवान् श्रीविष्णू श्रेष्ठ आहेत जी पतिव्रता स्त्री नित्य आपल्या पतीच्या हितसाधनात मग्न असते, ती आपले पितृकुल आणि पतिकुल या दोन्ही कुलांच्या शंभर शंभर पिढॺांचा उद्धार करते.*</p>
<p class="Footnotes-Bold">* पतिव्रता च या नारीपत्युर्नित्यं हिते रता।</p>
<p class="Footnotes-Bold">कुलद्वयस्य पुरुषानुद्धरेत्सा शतं शतम्॥</p>
<p class="Footnotes-Right">(पद्मपुराण सृष्टिख. ४७/५१)</p>
<p class="TXT"><span class="char-style-override-4">ब्राह्मणाने विचारले—</span>‘‘हे द्विजश्रेष्ठा! कोणत्या स्त्रीला पतिव्रता म्हटले जाते? पतिव्रतेचे काय लक्षण आहे? ही गोष्ट योग्य रीतीने मला समजेल, असा मला उपदेश करा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘जी स्त्री पुत्रापेक्षा शंभर पटीने अधिक स्नेहाने पतीची आराधना करते, राजासारखे जिला पतीचे भय वाटते आणि जी पतीला भगवंतांचे स्वरूप समजते, ती पतिव्रता होय. जी घरचे कार्य करण्यासाठी दासीप्रमाणे, रमणकाली वेश्येप्रमाणे, भोजनकाळी मातेसारखे आचरण करते आणि जी विपत्तिकालात पतीला योग्य सल्ला देऊन मंत्र्याचे काम करते, ती स्त्री पतिव्रता मानली गेली आहे. जी मन, वाणी, शरीर आणि क्रिया यांनी कधीही पतीच्या आज्ञेचे उल्लंघन करीत नाही, तसेच नेहमी पतीचे भोजन झाल्यावरच जी भोजन करते, त्या स्त्रीला पतिव्रता म्हणावे. ज्या शय्येवर पती शयन करतो, तेथे जी दररोज प्रयत्नपूर्वक त्याची पूजा करते, पतीविषयी कधीही जिच्या मनात मत्सर निर्माण होत नाही, कंजूषपणा येत नाही आणि जी रुसत नाही, पतीकडून तिचा आदर होवो की अनादर, दोन्ही स्थितीत जिची बुद्धी सम राहते, अशा स्त्रीला पतिव्रता म्हणतात. जी साध्वी स्त्री सुंदर वेषधारी परपुरुषाला पाहिल्यावर त्याला भाऊ, पिता किंवा पुत्र मानते तीसुद्धा पतिव्रता होय.* द्विजश्रेष्ठ! तुम्ही त्या पतिव्रतेकडे जा आणि तिला आपले मनोरथ सांगा. तिचे नाव शुभा आहे. ती रूपवती तरुणी आहे. तिचे अंत:करण दयाळू आहे. ती फार मोठी यशस्विनी आहे. तिच्याजवळ जाऊन तुम्ही आपल्या हिताची गोष्ट विचारा.’’</p>
<p class="Footnotes-Bold">* पुत्राच्छतगुणं स्नेहाद्राजानंच भयादथ।</p>
<p class="Footnotes-Bold">आराधयेत् पतिं शौरं या पश्येत् सा पतिव्रता॥</p>
<p class="Footnotes-Bold">कार्येदासी रतौवेश्याभोजने जननीसमा।</p>
<p class="Footnotes-Bold">विपत्सु मन्त्रिणी भर्तु: सा च भार्या पतिव्रता॥</p>
<p class="Footnotes-Bold">भर्तुराज्ञां न लङ्घेद्या मनोवाक्कायकर्मभि:।</p>
<p class="Footnotes-Bold">भुक्ते पतौ सदाचात्ति सा च भार्या पतिव्रता॥</p>
<p class="Footnotes-Bold">यस्यां यस्यांतु शय्यायां पतिस्स्वपिति यत्नत:।</p>
<p class="Footnotes-Bold">तत्र तत्र च सा भर्तुरर्चां करोति नित्यश:॥</p>
<p class="Footnotes-Bold">नैव मत्सरतां याति न कार्पण्यं न मानिनी।</p>
<p class="Footnotes-Bold">मानेऽमाने समानत्वं या पश्येत् सा पतिव्रता॥</p>
<p class="Footnotes-Bold">सुवेषं या नरं दृष्ट्वा भ्रातरं पितरं सुतम्।</p>
<p class="Footnotes-Bold">मन्यते च परं साध्वी सा च भार्या पतिव्रता॥</p>
<p class="Footnotes-Right">(पद्मपु० सृष्टिख० ४७/५५-६०)</p>
<p class="TXT"><span class="char-style-override-4">व्यास म्हणतात—</span>अशा प्रकारे सांगून भगवान तेथेच अंतर्धान पावले. त्यांना अदृश्य झालेले पाहून ब्राह्मणाला फारच आश्चर्य वाटले. त्याने पतिव्रतेच्या घरी जाऊन त्यासंबंधी विचारले. अतिथीचा आवाज ऐकून पतिव्रता स्त्री त्वरेने घरातून बाहेर आली आणि ब्राह्मण आलेला पाहून दरवाजाजवळ उभी राहिली. ब्राह्मणाने तिला पाहून प्रसन्नतेने म्हटले—‘‘देवी! तुम्हाला जे वाटते, तुम्ही जे अनुभवले आहे, त्यानुसार तुम्ही स्वत:च विचार करून माझ्यासाठी जी प्रिय आणि हितकारक गोष्ट असेल ती सांगा.’’</p>
<p class="TXT"><span class="char-style-override-4">पतिव्रता म्हणाली—</span>‘‘विप्रवरा! या वेळी मला पतिदेवांची सेवा करावयाची आहे. म्हणून तूर्त मला सवड नाही. तुमचे कार्य नंतर करीन. यावेळी तुम्ही माझ्या आतिथ्याचा स्वीकार करा.’’</p>
<p class="TXT"><span class="char-style-override-4">ब्राह्मण म्हणाला—</span>‘‘कल्याणी! मला या वेळी तहान, भूक किंवा थकवा नाही. मला तुम्ही अभीष्ट गोष्ट सांगा. नाही तर मी तुम्हांला शाप देईन.’’</p>
<p class="TXT"><span class="char-style-override-4">तेव्हा त्या पतिव्रतेनेही म्हटले—</span>‘‘द्विजश्रेष्ठा! मी बगळा नव्हे. तुम्ही धर्म तुलाधाराकडे जा आणि त्यालाच आपल्या हिताची गोष्ट विचारा.’’ असे म्हणून ती महाभाग्यवान पतिव्रता घरात निघून गेली. तेव्हा ब्राह्मणाने चांडाळाच्या घरी पाहिल्याप्रमाणे विप्ररूपधारी भगवंताला तेथेही पाहिले. त्याला पाहून त्याला फार मोठे आश्चर्य वाटले आणि थोडा विचार करून तो त्यांच्याजवळ गेला. घरात गेल्यावर त्याला हर्षयुक्त ब्राह्मणाचे व पतिव्रतेचेही दर्शन झाले. त्यांना पाहून नरोत्तम ब्राह्मणास म्हणाला—बाबा रे! देशांतरात जी घटना घडली होती, ती या पतिव्रता देवीनेही सांगितली आणि चांडाळाने तर सांगितलीच होती. या लोकांना ही घटना कशी समजली? या गोष्टीचे मला फारच आश्चर्य वाटत आहे. याहून श्रेष्ठ, महान आश्चर्य कोणते असू शकेल?’’</p>
<p class="TXT"><span class="char-style-override-4">श्रीभगवान म्हणाले—</span>‘‘हे ब्राह्मणा! महात्मा पुरुष अत्यंत पुण्य आणि सदाचार यांच्या बळावर ज्याविषयी तुम्हांला आश्चर्य वाटत आहे त्या सर्वांचे कारण जाणतात. सांगा बरे! या वेळी त्या पतिव्रतेने तुम्हांला काय सांगितले?’’</p>
<p class="TXT"><span class="char-style-override-4">ब्राह्मण म्हणाला—</span>‘‘तिने तर मला धर्म तुलाधारास प्रश्न विचारण्याचा उपदेश केला आहे.’’ </p>
<p class="TXT"><span class="char-style-override-4">श्रीभगवान म्हणाले—</span>‘‘हे मुनिश्रेष्ठा! या. मी त्यांच्याकडे जात आहे.’’ असे म्हणून भगवान जेव्हा चालू लागले, तेव्हा ब्राह्मणाने विचारले—‘‘तुलाधार कुठे राहतो?’’</p>
<p class="TXT"><span class="char-style-override-4">श्रीभगवान म्हणाले—</span>‘‘जेथे माणसांची गर्दी असे आणि अनेक प्रकारच्या वस्तूंची विक्री होत असते, त्या बाजारात तुलाधार वैश्य इकडे तिकडे खरेदी आणि विक्रीचे काम करीत असतो. त्याने मन, वाणी आणि क्रियेद्वारे कधीही कोणाचे काही वाईट केले नाही. तो कधी असत्य बोलला नाही किंवा त्याने कधी दुष्टपणा केला नाही. तो सर्व लोकांच्या हिताविषयी तत्पर असतो. सर्व प्राण्यांबद्दल समान भाव ठेवतो. तसेच मातीचे ढेकूळ, दगड व सोने यांना सारखेच समजतो. सर्व लोक ज्वारी, मीठ, तेल, तूप, धान्याची पोती तसेच इतर संग्राह्य पदार्थ त्याच्या बोलावरच देतात व घेतात. प्राणांवर संकट आले तरी तो सत्याचा त्याग करून असत्य बोलत नाही. म्हणूनच त्याला धर्म तुलाधार म्हणतात.’’</p>
<p class="TXT">भगवंतांचे असे म्हणणे ऐकताच ब्राह्मणाने अनेक पकारचे पदार्थ विकत असलेल्या तुलाधाराला पाहिले. तो विकत असलेल्या पदार्थासंबंधी सांगत होता. पुष्कळसे स्त्री-पुरुष त्याला गराडा घालून उभे होते. ब्राह्मणास आलेला पाहून तुलाधाराने मधुर भाषेत विचारले—‘‘ब्राह्मणा! तुम्ही येथे कसे काय येणे केले?’’</p>
<p class="TXT"><span class="char-style-override-4">ब्राह्मण म्हणाला—</span>‘‘मला धर्माचा उपदेश करा. त्यासाठीच मी तुमच्याकडे आलो आहे.’’</p>
<p class="TXT"><span class="char-style-override-4">तुलाधार म्हणाला—</span>‘‘विप्रवर! जोपर्यंत ही माणसे माझेजवळ आहेत, तोपर्यंत मी मोकळा नाही. रात्रीच्या पहिल्या प्रहरापर्यंत हीच स्थिती राहील. म्हणून तुम्ही माझा उपदेश मानून धर्माकराकडे जावे. बगळॺाच्या मृत्यूने होणारा दोष आणि आकाशात वस्त्र वाळण्याचे रहस्य, या सर्व गोष्टी त्या नंतर तुम्हांला कळतील. धर्माकराचे नाव अद्रोहक आहे. ते फार सज्जन आहेत. त्यांच्याकडे जावे. त्या ठिकाणी त्यांच्या उपदेशाने तुमची कामना सफल होईल.’’</p>
<p class="TXT">असे म्हणून तुलाधाराने खरेदी-विक्रीचे काम चालू ठेवले. नरोत्तमाने विप्ररूपधारी भगवंतांना म्हटले—‘‘अहो बाबा! आता मी तुलाधाराच्या सांगण्याप्रमाणे सज्जन अद्रोहकाकडे जातो. परंतु मला त्याचे घर माहीत नाही.’’</p>
<p class="TXT"><span class="char-style-override-4">श्रीभगवान म्हणाले—</span>‘‘चला, मी तुमच्याबरोबर त्यांच्याकडे येतो.!’’ नंतर वाटेत जाताना भगवंतांना ब्राह्मणाने विचारले-‘‘अहो! तुलाधार हा देवतांचे, ऋषींचे आणि पितरांचेही तर्पण करीत नाही. तर मग देशांतरात घडलेली माझी घटना याने कशी जाणली, याचे मला फारच आश्चर्य वाटते. तरी आपण याचे कारण सांगावे.’’</p>
<p class="TXT"><span class="char-style-override-4">श्रीभगवान म्हणाले—</span>‘‘विप्रवर! त्याने सत्य आणि समतेने त्रैलोक्य जिंकले आहे. म्हणून पितर, देवता आणि मुनीसुद्धा त्याच्यावर संतुष्ट असतात. धर्मात्मा तुलाधार वरील गुणांमुळेच भूत आणि भविष्यातील सर्व वृत्तांत जाणतो. सत्याहून श्रेष्ठ कोणताही धर्म नाही आणि असत्याहून मोठे दुसरे कोणते पाप नाही.* जो पुरुष पापरहित आहे, आणि जो समभावात राहतो, ज्याचे चित्त शत्रू, मित्र आणि उदासीन यांच्याविषयी सम आहे, त्याच्या सर्व पापांचा नाश होतो आणि त्याला भगवान श्रीविष्णूच्या सायुज्य मुक्तीची प्राप्ती होते. समता हा धर्म आणि समता हीच उत्कृष्ट तपश्चर्या होय. ज्याच्या अंत:करणात समता नित्य वास करते, तोच पुरुष संपूर्ण लोकांत श्रेष्ठ, योगीपुरुषांत गणना करण्यास योग्य, आणि निर्लोभी असतो. जो सदा अशा प्रकारे समतापूर्ण वर्तन करीत असतो, तो आपल्या अनेक पिढॺांचा उद्धार करतो. त्या पुरुषामध्ये सत्य, इंद्रिय-संयम, मनोनिग्रह, धीरता, स्थिरता, निर्लोभता, आणि आळसरहितता, हे सर्वगुण असतात. समतेच्या प्रभावामुळे धर्मज्ञ पुरुष देवलोक आणि मनुष्यलोक यांतील संपूर्ण वृत्तांत जाणतो. त्याच्या हृदयात भगवान श्रीविष्णू विद्यमान असतात. सत्य आणि सरळपणा इत्यादी गुणांचे बाबतीत त्याच्याशी समानता करणारा या जगात दुसरा कोणी नाही. तो प्रत्यक्ष धर्माचे स्वरूप असतो आणि तोच या जगाला धारण करतो.’’</p>
<p class="Footnotes-Bold">* सत्येन समभावेन जितं तेन जगत्त्रयम्।</p>
<p class="Footnotes-Bold">तेनातृप्यन्त पितरो देवा मुनिगणै: सह॥</p>
<p class="Footnotes-Bold">भूतभव्यप्रवृत्तंच तेनजानाति धार्मिक:।</p>
<p class="Footnotes-Bold">नास्ति सत्यात्परो धर्मो नानृतात्पातकं परम्॥</p>
<p class="Footnotes-Right">(पद्मपु०, सृष्टिख० ४७/९२-९३)</p>
<p class="TXT"><span class="char-style-override-4">ब्राह्मण म्हणाला—</span>‘‘विप्रवरा! आपल्या कृपेने तुलाधार सर्वज्ञ असण्याचे कारण समजले. आता अद्रोहकाचा जो वृत्तांत असेल तो मला सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘विप्रवरा! फार पूर्वीची गोष्ट आहे. एका राजपुत्राची कुलवान पत्नी फारच सुंदर आणि तरुण होती. ती कामदेवाची पत्नी रती आणि इंद्राची पत्नी शची यांच्यासारखी मनाला आकर्षित करणारी होती. राजकुमार तिच्यावर प्राणाप्रमाणे प्रीती करीत होता. त्या सुंदर तरुणीचे नावसुद्धा सुंदरीच होते. एकदा राजकुमारास अकस्मात कामासाठी परगावी जावे लागणार होते. त्याने मनातल्या मनात विचार केला—‘या माझ्या प्राणांहून प्रिय असलेल्या पत्नीला कोठे ठेवावे की त्यामुळे तिच्या सतीत्वाचे निश्चितपणे रक्षण होऊ शकेल?’ यावर खूप विचार करून राजकुमार तत्काळ अद्रोहकाकडे आला आणि त्याने आपल्या पत्नीच्या संरक्षणाचा विचार त्याच्यापुढे मांडला. हे ऐकून अद्रोहकाला फारच नवल वाटले. तो म्हणाला ‘‘बाबा रे! मी तर तुमचा पिता, भाऊ, बांधव नाही किंवा तुमच्या पत्नीच्या माता-पित्याच्या कुलातीलही नाही. तसेच सुहृदांपैकी मी आपला कोणीही नाही. असे असताना माझ्या घरी आपल्या पत्नीला ठेवून निश्चिंत कसे राहू शकाल?’’</p>
<p class="TXT"><span class="char-style-override-4">राजकुमार म्हणाला—</span>‘‘महात्मन्! या जगात आपल्यासारखा धर्मज्ञ आणि जितेंद्रिय पुरुष दुसरा कोणी नाही.’’</p>
<p class="TXT">हे ऐकून अद्रोहक त्या विज्ञ राजकुमाराला म्हणाला,‘‘मित्रा! मला दोष देऊ नकोस. या त्रिभुवनमोहिनी तरुणीचे रक्षण करण्यास कोणता पुरुष समर्थ असू शकेल?’’</p>
<p class="TXT"><span class="char-style-override-4">राजपुत्र म्हणाला—</span>‘‘मी सर्व गोष्टींचा नीट विचार करूनच आपल्याकडे आलो आहे. ही आपल्या घरी राहील. आता मी जातो.’’</p>
<p class="TXT">असे सांगितल्यावर अद्रोहक राजकुमारास पुन्हा म्हणाला-‘‘मित्रा! या शोभासंपन्न नगरीत असंख्य कामी पुरुष आहेत. अशा ठिकाणी एखाद्या स्त्रीच्या सतीत्वाचे रक्षण कसे होणार?’’</p>
<p class="TXT"><span class="char-style-override-4">राजकुमार पुन्हा म्हणाला—</span>‘‘जसे जमेल तसे हिचे रक्षण करा. मी तर आता निघालो.’’ गृहस्थ अद्रोहकाने धर्मसंकटात सापडून म्हटले, ‘‘राजकुमार! मी योग्य आणि कल्याणकारी समजून हिच्याशी सदा अयोग्य व्यवहार करीन. त्याच अवस्थेत नेहमी अशी स्त्री माझ्या घरी सुरक्षित राहू शकेल. नाही तर या रक्षण करण्यास कठीण असलेल्या वस्तूच्या रक्षणाचा दुसरा एखादा अनुकूल अथवा प्रिय उपाय तूच सांग. माझ्या अंथरुणावर एका बाजूला माझी पत्नी आणि दुसऱ्या बाजूला हिला झोपावे लागेल. तरीही तू तिला स्वत:ची भार्या मानशील, तर ती इथे राहू शकते. अन्यथा तिने येथून निघून जावे.’’</p>
<p class="TXT">हे ऐकून राजकुमाराने एक क्षणभर काही विचार केला आण म्हणाला—‘‘तात! मला आपले म्हणणे मान्य आहे. आपणाला जसे योग्य वाटेल तसे वर्तन करा.’’ असे म्हणून राजकुमार आपल्या पत्नीला म्हणाला—‘‘सुंदरी! तू यांच्या सांगण्याप्रमाणे सर्व कर. तुला कोणताही दोष लागणार नाही. अशी तुला माझी आज्ञा आहे.’’ असे म्हणून तो आपल्या पित्याच्या आज्ञेप्रमाणे निघून गेला. त्यानंतर रात्री अद्रोहकाने जसे म्हटले होते, तसेच केले. तो धर्मात्मा दररोज दोन्ही स्त्रियांच्या मध्यभागी झोपत होता. तरीही तो स्वस्त्री आणि परस्त्री यांच्याविषयी कधीही धर्मापासून विचलित होत नव्हता. आपल्या स्त्रीच्या स्पर्शानेच त्याला कामभोगाची इच्छा होत होती. इकडे राजकुमाराच्या पत्नीचे स्तन अधून-मधून त्याच्या पाठीला लागत होते. परंतु त्याविषयी जसा बालकाचा मातेच्या स्तनाविषयी भाव असतो, तसाच भाव त्याच्या मनात होता. तो दररोज तिच्या संबंधात मातृभावच दृढ़ ठेवत होता. पुढे पुढे तर त्याची स्त्रीभोगाची इच्छाच संपुष्टात आली.</p>
<p class="TXT">अशा प्रकारे सहा महिने लोटल्यावर आणि राजकुमारीचा पती अद्रोहकाच्या नगरात आला. त्याने अद्रोहक आणि आपल्या पत्नीच्या आचरणासंबंधी लोकांना विचारले. लोकांनीही आपापल्या स्वभावाप्रमाणे उत्तरे दिली. कोणी राजकुमाराने केलेली व्यवस्था उत्तम होती, असे सांगत होते. काही तरुण मंडळी त्याची व्यवस्था ऐकून आश्चर्यचकित होत होती आणि काहीजण म्हणत होते—‘‘हे मित्रा! तू त्याच्याकडे आपल्या पत्नीला सांभाळण्यासाठी ठेवलेस आणि तो तर तिच्याबरोबर झोपत असे. स्त्री आणि पुरुषाचा संबंध आल्यावर दोघांची मने कशी शांत राहू शकतील?’’ अद्रोहकाने स्वत:च्या या आचरणामुळे लोकांची कुत्सित चर्चा ऐकून घेतली. त्या वेळी त्याच्या मनात लोकनिंदेतून मुक्त होण्याचा शुभ संकल्प प्रकट झाला. त्याने स्वत: लाकडे जमा करून एक मोठी चिता रचली आणि ती पेटवून दिली. चिता प्रज्वलित झाली. त्या वेळी प्रतापी राजकुमार अद्रोहकाच्या घरी आला. त्या ठिकाणी त्याने अद्रोहक आणि आपल्या पत्नीलाही पाहिले. पत्नीच्या मुखावर प्रसन्नता होती आणि अद्रोहक अत्यंत विषादयुक्त होता. त्या दोघांची मानसिक स्थिती पाहून राजकुमाराने विचारले,‘‘महात्माजी! मी आपला मित्र आहे आणि पुष्कळ दिवसांनंतर आपल्या भेटीला आलो आहे. आपण माझ्याशी का बोलत नाही?’’</p>
<p class="TXT"><span class="char-style-override-4">अद्रोहक म्हणाला—</span>‘‘मित्रा! मी तुझ्या हितासाठी जे दुष्कर्म केले आहे, ते लोकनिंदेमुळे व्यर्थ झाल्यासारखे दिसत आहे. म्हणून मी आता अग्नीत प्रवेश करीन. संपूर्ण देवतांनी आणि मानवांनी हे पाहावे.’’</p>
<p class="TXT"><span class="char-style-override-4">श्रीभगवान म्हणतात—</span>‘‘असे म्हणून महाभाग अद्रोहकाने अग्नीत प्रवेश केला. परंतु अग्नी त्याचे शरीर, वस्त्र आणि केसांनादेखील जाळू शकला नाही. आकाशात उभे राहून सर्व देव प्रसन्नतेने त्याला शाबासकी देऊ लागले. सर्वांनी चोहीकडून त्याच्या मस्तकावर फुलांचा वर्षाव केला. ज्या ज्या लोकांनी राजकुमाराची पत्नी आणि अद्रोहकाच्यासंबंधी कलंकित वाणी उच्चारली होती, त्यांच्या मुखावर अनेक प्रकारचे कोड उठले. देवतांनी तेथे उपस्थित होऊन अद्रोहकाला अग्नीतून ओढून बाहेर काढले आणि त्यांनी आनंदित होऊन अद्रोहकाचे दिव्य पुष्पांनी पूजन केले. त्याचे चरित्र ऐकून मुनींनासुद्धा आश्चर्य वाटले. समस्त मुनींनी आणि सर्व वर्णांच्या लोकांनी त्या महातेजस्वी महात्म्याचे पूजन केले. त्याचबरोबर अद्रोहकानेही सर्वांबद्दल आदर दाखविला. त्या वेळी देवता, असुर आणि मानवांनी मिळून त्याचे नाव सज्जनाद्रोहक ठेवले. त्याच्या चरणरजाने पवित्र झालेली भूमी खूप पिकू लागली. देवतांनी राजकुमाराला सांगितले—‘तू या आपल्या पत्नीचा स्वीकार कर. या अद्रोहकासारखा या जगात कोणीही झाला नाही. या वेळी या पृथ्वीवर ज्याच्यावर काम आणि लोभाचा पगड़ा नाही, असा दुसरा कोणीही पुरुष नाही. देवता, असुर, मानव, राक्षस, मृग, पक्षी आणि कीटक इत्यादी प्राण्यांना हा काम दुर्जय आहे. काम, क्रोध आणि लोभ यांच्यामुळेच प्राण्यांना पुन्हा पुन्हा जन्म घ्यावा लागतो. कामच संसारबंधनात टाकणारा आहे. सहजासहजी कुठेही कामरहित पुरुष मिळणे कठीण आहे. या विकारांना अद्रोहकाने जिंकले आहे. चौदाही भुवनात विजय प्राप्त केला आहे. याच्या हृदयात भगवान श्रीवासुदेव मोठॺा प्रसन्नतेने नित्य विराजमान असतात. याच्या दर्शनाने आणि स्पर्शाने मानव सर्व पापांपासून मुक्त होतात, तसेच ते निष्पाप होऊन अक्षय स्वर्ग प्राप्त करून घेतात.’’</p>
<p class="TXT">असे म्हणून देव विमानात बसून आनंदाने स्वर्गलोकी गेले. मानवही संतुष्ट होऊन आपापल्या स्थानी निघून गेले आणि ते पति-पत्नी आपल्या राजमहालाकडे गेले. तेव्हापासून अद्रोहकाला दिव्य दृष्टी प्राप्त झाली. तो देवतांनाही पाहात असे आणि तिन्ही लोकातील गोष्टी जाणत असे.</p>
<p class="TXT"><span class="char-style-override-4">व्यास म्हणतात—</span>‘‘त्यानंतर अद्रोहकाच्या गल्लीत जाऊन ब्राह्मणाने त्याचे दर्शन घेतले आणि मोठॺा प्रसन्नतेने धर्ममय उपदेश घेतला आणि हिताच्या गोष्टी विचारून घेतल्या.’’</p>
<p class="TXT"><span class="char-style-override-4">सज्जनाद्रोहक म्हणाला—</span>‘‘हे धर्मज्ञ ब्राह्मणा! आपण पुरुषांत श्रेष्ठ असलेल्या वैष्णवाकडे जावे. त्यांचे दर्शन करण्याने या वेळी आपले मनोरथ सफल होतील. बगळॺाचा मृत्यू आणि आकाशात वस्त्र न वाळणे इत्यादीचे कारण आपणाला कळेल. याशिवाय आपल्या अंत:करणात ज्या काही कामना असतील त्या पूर्ण होतील.’’</p>
<p class="TXT">हे ऐकून ब्राह्मण त्या द्विजरूपधारी भगवंताबरोबर आनंदाने वैष्णवाकडे आला. त्याला तेथे जाताच समोर बसलेला शुद्ध अंत:करणाचा तेजस्वी पुरुष दिसला. तो संपूर्ण शुद्ध लक्षणांनी युक्त आणि आपल्या तेजाने देदीप्यमान होता. धर्मात्मा ब्राह्मणाने ध्यानमग्न असलेल्या हरिभक्तास म्हटले—‘‘महात्मन्! मी फार दुरून आपल्याकडे आलो आहे.माझ्यासाठी जे कर्तव्य उचित असेल त्याचा मला उपदेश करा.’’</p>
<p class="TXT"><span class="char-style-override-4">वैष्णव म्हणाला—</span>‘‘देवतांमध्ये श्रेष्ठ असलेले श्रीविष्णू तुमच्यावर प्रसन्न आहेत. यावेळी तुम्हांला पाहून माझे अंत:करण प्रसन्न झाले आहे. म्हणून तुम्हांला अनुपम कल्याणाची प्राप्ती होईल. आज तुमचे मनोरथ सफल होतील. माझ्या घरी भगवान श्रीविष्णू विराजमानआहेत.’’</p>
<p class="TXT">वैष्णवाने असे म्हटल्यावर ब्राह्मणाने पुन्हा त्याला विचारले, ‘‘भगवान विष्णू कोठे आहेत? कृपा करून आज मला त्यांचे दर्शन घडवा.’’</p>
<p class="TXT"><span class="char-style-override-4">वैष्णव म्हणाला—</span>‘‘या सुंदर देवालयात प्रवेश करून तुम्ही परमेश्वराचे दर्शन करा. असे केल्याने तुम्ही जन्म-मृत्यूच्या बंधनात टाकणाऱ्या घोर पापापासून मुक्त व्हाल.’’</p>
<p class="TXT">त्याचे ऐकून ब्राह्मणाने मंदिरात प्रवेश करून पाहिले. तर तोच विप्ररूपधारी भगवान कमलाच्या आसनावर विराजमान झालेला आहे. ब्राह्मणाने त्यांना मस्तक नमवून प्रणाम केला आणि मोठॺा प्रसन्नतेने त्यांचे दोन्ही चरण धरून म्हटले, ‘‘हे देवेश्वरा! आता माझ्यावर प्रसन्न व्हा. मी आपणाला पूर्वी ओळखले नव्हते. प्रभो! या लोकी आणि परलोकीही मी आपला सेवक बनून राहावे. हे मधुसूदना! माझ्यावर आपला प्रत्यक्ष अनुग्रह झाल्याचे मला दिसले आहे. जर माझ्यावर आपली कृपा असेल, तर आपले साक्षात स्वरूप मी पाहू इच्छितो.’’</p>
<p class="TXT"><span class="char-style-override-4">भगवान विष्णू म्हणाले—</span>‘‘हे भूदेवा! तुझ्यावर माझे प्रेम सदा असते. मी स्नेहामुळे तुला पुण्यात्मा महापुरुषांचे दर्शन करविले आहे. पुण्यवान महात्म्यांचे एकदा जरी दर्शन, स्पर्श, ध्यान झाले, तसेच नामोच्चार झाला, तसेच त्यांच्याशी वार्तालाप झाला तरी मनुष्य स्वर्गाचे अक्षय सुख भोगतो. महापुरुषांचा नित्य सहवास केल्याने सर्व पापांचा नाश होतो. तसेच अनंत सुख भोगून तो माझ्या स्वरूपात लीन होतो.* जो माणूस पुण्य तीर्थात स्नान करून शंकराचे तसेच पुण्यात्मा पुरुषांच्या आश्रमाचे दर्शन घेतो, तोही माझ्या शरीरात लीन होतो. एकादशी तिथीला-जो माझाच दिवस (हरिवासर)आहे उपवास करून जो लोकांना पुण्यमयी हरिकथा श्रवण करवितो, तोही माझ्या स्वरूपात लीन होतो. माझे चरित्र श्रवण करीत जो रात्री जागरण करतो त्याचाही माझ्या शरीरात लय होतो. हे विप्रवर! जो दररोज उच्च स्वरात गीत गात आणि वाद्य वाजवत माझ्या नामाचे स्मरण करतो, त्याचाही माझ्या देहात लय होतो. ज्याचे मन तपस्वी, राजा आणि गुरुजनांविषयी कधीही द्रोह करीत नाही. तोही माझ्या स्वरूपात लीन होतो. तू माझा भक्त आणि तीर्थस्वरूप आहेस; परंतु बगळॺाच्या मृत्यूसाठी तू जो शाप दिला होतास त्या दोषापासून मुक्त करण्यासाठी मीच तिथे उपस्थित होऊन तुला म्हटले की, ‘तू पुण्यवानात श्रेष्ठ आणि तीर्थस्वरूप महात्मा मूक चांडाळाकडे जा.’ हे वत्सा! त्या महात्म्याचे दर्शन करून तू पाहिलेसच की, तो कशाप्रकारे माता-पित्याची सेवा करीत होता. त्या सर्व महात्म्यांच्या दर्शनाने, त्यांच्याशी वार्तालाप करण्याने आणि माझा संपर्क झाल्याने आज तू माझ्या मंदिरात आला आहेस. कोटॺावधी जन्मानंतर ज्याच्या पापाचा क्षय होतो, त्या धर्मज्ञ पुरुषाला माझे दर्शन घडते. त्यामुळे त्याला आनंद मिळतो. हे वत्सा! माझ्याच अनुग्रहाने तुला माझे दर्शन झाले आहे. म्हणून तुला जी काही इच्छा झाली असेल, त्याप्रमाणे वर माग.</p>
<p class="Footnotes-Bold">* दर्शनात्स्पर्शनाद्धॺानात्कीर्तनाद्भाषणात्तथा।</p>
<p class="Footnotes-Bold">सकृत्पुण्यवतामेव स्वर्गं चाक्षयमश्नुते॥</p>
<p class="Footnotes-Bold">नित्यमेवतु संसर्गात् सर्वपापक्षयो भवेत्।</p>
<p class="Footnotes-Bold">भुक्त्वा सुखमनन्तं च मद्देहे प्रविलीयते॥</p>
<p class="Footnotes-Right">(पद्मपु०, सृष्टिख० ४७/१६२-६३)</p>
<p class="TXT"><span class="char-style-override-4">ब्राह्मण म्हणाला—</span>‘‘हे नाथ! माझे मन सदा आपल्याच ध्यानात राहावे. समस्त लोकांचे स्वामी असलेल्या माधवा, तुमच्याशिवाय कोणतीही वस्तू मला कधीही प्रिय वाटू नये.’’</p>
<p class="TXT"><span class="char-style-override-4">श्रीभगवान म्हणाले—</span>‘‘हे निष्पाप ब्राह्मणा! तुझ्या बुद्धीत सदा असाच उत्तम विचार जागृत असतो. म्हणून तू माझ्या धामात येऊन माझ्यासारखेच दिव्य भोग भोगशील; परंतु तुझ्याकडून माता-पित्याचा आदर होत नाही. म्हणून प्रथम तू माता-पित्याची सेवा कर. त्यानंतर तू माझ्या स्वरूपाला प्राप्त होशील. त्यांचे दु:खाचे उसासे व क्रोध यांमुळे तुझी तपश्चर्या दररोज नष्ट होत आहे. ज्या पुत्रावर नेहमी माता-पित्याचा कोप राहतो त्याला नरकात जाण्यापासून मी, ब्रह्मदेव किंवा शंकरदेखील वाचवू शकत नाहीत.* म्हणून तू माता-पित्याकडे जा आणि प्रयत्नपूर्वक त्यांची सेवा कर. मग त्यांच्याच कृपेने तू माझ्या पदाला प्राप्त होशील.’’</p>
<p class="Footnotes-Bold">* मन्युर्निपतिते यस्मिन् पुत्रे पित्रोश्च नित्यश:।</p>
<p class="Footnotes-Bold">तन्निरयं न बाधेऽहं न धाता न च शंकर:॥</p>
<p class="Footnotes-Right">(पद्मपु०, सृष्टिख० ४७/१७८)</p>
<p class="TXT"><span class="char-style-override-4">व्यास म्हणतात—</span>जगद्गुरु भगवंतांच्या अशा सांगण्यावरून द्विजश्रेष्ठ नरोत्तम पुन्हा म्हणाला—‘हे नाथ! जर आपण माझ्यावर प्रसन्न असाल, तर आपल्या स्वरूपाचे दर्शन घडवा.’ तेव्हा संपूर्ण लोकांचा एकमात्र कर्ता आणि ब्राह्मण-हितैषी असलेल्या अशा भगवंतांनी नरोत्तमाच्या प्रेमाने प्रसन्न होऊन त्या पुण्यवान ब्राह्मणाला शंख, चक्र, गदा आणि पद्म धारण केलेल्या आपल्या पुरुषोत्तमरूपाचे दर्शन करविले. त्यांच्या तेजाने संपूर्ण जगत व्यापले होते. ब्राह्मणाने भगवंताला दंडवत प्रणाम केला आणि तो म्हणाला—‘‘हे जगदीश्वर! आज माझा जन्म सफल झाला. आज माझ्या नेत्रांचे पारणे फिटले. आज माझे दोन्ही हात धन्य झाले. माझे पूर्वज सनातन ब्रह्मलोकी जात आहेत. हे जनार्दना! आपल्या कृपेने माझे नातलग आनंदित होत आहेत. या वेळी माझे सर्व मनोरथ सिद्ध झाले. परंतु हे नाथ! मूक चांडाळ इत्यादी ज्ञानी महात्म्यांना दूर घडणाऱ्या माझ्या वृत्तांताचे कसे काय ज्ञान झाले, याचे मला फार आश्चर्य वाटत आहे. मूक चांडाळाच्या घरी आपण अत्यंत सुंदर ब्राह्मणाचे रूप धारण करून विराजमान होता. तसेच पतिव्रता, तुलाधार, अद्रोहक यांच्या भवनात आपण वास्तव्य केले होते आणि वैष्णव महात्म्याच्या घरी तर आपले मला प्रत्यक्ष दर्शन घडले. या सर्वमागचे खरे रहस्य काय आहे? कृपा करून मला सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘हे विप्रवर! मूक चांडाळ सदा आपल्या माता-पित्याच्या सेवेत रत असतो. शुभादेवी पतिव्रता आहे. तुलाधार सत्यवादी आहे आणि सर्व लोकांशी समभाव ठेवतो. अद्रोहकाने लोभ व काम या विकारांवर विजय मिळविला आहे. तसेच वैष्णव माझा अनन्य भक्त आहे. याच सद्गुणांमुळे मी प्रसन्न होऊन त्यांच्याजवळ आनंदाने निवास करतो. माझ्याबरोबर सरस्वती आणि लक्ष्मीही निवास करतात. मूक चांडाळ त्रिभुवनात सर्वांचे कल्याण करणारा आहे. तो चांडाळ असूनही सदाचाराने वागतो. म्हणून देवता त्याला ब्राह्मण समजतात. पुण्यकर्माद्वारे मूक चांडाळाची बरोबरी करणारा या जगात दुसरा कोणीही नाही. तो सदा माता-पित्यांच्या सेवेत तल्लीन असतो. त्याने या भक्तीच्या बळावर त्रैलोक्य जिंकले आहे. त्याने केलेली माता-पित्याची सेवा पाहून मी फार संतुष्ट असतो. म्हणून मी त्याच्या घरातील आकाशात ब्राह्मणाच्या रूपात देवतांच्यासह निवास करतो. त्याप्रमाणे मी पतिव्रता, तुलाधार, अद्रोहक आणि या वैष्णव यांच्या घरीही सदा निवास करतो. हे धर्मज्ञ! एक क्षणभरही मी यांचे घर सोडत नाही. जे पुण्यात्मे असतात त्यांनाच दररोज माझे दर्शन होते, दुसऱ्या पापी मनुष्यांनां नव्हे. तुला तुझ्या पुण्याईमुळे आणि माझ्या अनुग्रहाने माझे दर्शन झाले आहे. आता मी त्या महापुरुषांच्या सदाचारांचे क्रमाने वर्णन करतो. तू लक्षपूर्वक ऐक. यांच्या केवळ श्रवणाने मनुष्य जन्म-मरणाच्या बंधनातून कायमचा मुक्त होतो. माता-पित्यांपेक्षा कोणतीही देवता किंवा तीर्थ श्रेष्ठ नाही. ज्याने माता-पित्यांची सेवा केली आहे, तोच पुरुषांमध्ये श्रेष्ठ होय. तो माझ्या हृदयात आणि मी त्याच्या हृदयात निवास करतो. आम्हा दोघांत काहीही अंतर राहात नाही. माझ्यासारखाच तो इह आणि परलोकात पूज्य होतो. तो आपल्या सर्व परिवारासह माझ्या रमणीय धामात येऊन माझ्यामध्ये विलीन होतो. आपल्या माता-पित्याच्या आराधनेच्या बळावरच तो पुरुषश्रेष्ठ मूक चांडाळ त्रैलोक्यामधील गोष्टी जाणतो. तुला याबद्दल आश्चर्य का वाटते?’’</p>
<p class="TXT"><span class="char-style-override-4">ब्राह्मण म्हणाला—</span>‘‘हे जगदीश्वरा! मोह आणि अज्ञान यांचा पगडा असल्यामुळे पूर्वी माता-पित्याची सेवा माझेकडून घडली नाही. पुढे योग्य-अयोग्यांचे ज्ञान झाल्यावर जर मनुष्याला माता-पित्याची सेवा करण्याची इच्छा झाली तर त्याने काय करावे?’’</p>
<p class="TXT"><span class="char-style-override-4">श्रीभगवान म्हणाले—</span>‘‘विप्रवर! एक वर्ष, एक महिना, एक पक्ष, एक सप्ताह किंवा एक दिवसभरही ज्याने माता-पित्याची सेवा केली आहे, तो माझ्या धामाला प्राप्त होतो.* तसेच जो त्यांच्या मनाला दु:ख देतो, तो अवश्य नरकाला जातो. पूर्वी आपल्या माता-पित्याची सेवा केली असो अथवा नसो, त्यांच्या मृत्यूनंतर जर त्यांच्या प्रीत्यर्थ देवाच्या नावे वळू सोडला, तर त्याला पितृभक्तीचे फल प्राप्त होते, जो बुद्धिमान पुत्र आपले सर्वस्व पणाला लावून माता-पित्याचे श्राद्ध करतो तो जातिस्मर (पूर्व जन्मातील आठवणी जाणणारा) होतो आणि त्याला पितृ-भक्तीचे पूर्ण फल प्राप्त होते. श्राद्धापेक्षा मोठा यज्ञ त्रैलोक्यात कोणताही नाही. त्यात जे दान दिले जाते ते अक्षय असते. दुसऱ्यांना जे दान दिले जाते त्याचे फल दहा हजार पट, आपल्या जातबांधवाला दिलेल्या दानाचे फल लाखपट, पिंडदानात खर्च केलेल्या धनाचे फल कोटीपट आणि ब्राह्मणांना दिले गेले तर त्याचे अनंतपट फल प्राप्त होते, असे सांगितले गेले आहे. जो गंगेच्या प्रवाहात व गया, प्रयाग, पुष्कर, काशी, सिद्धकुंड तसेच गंगा-सागर-संगम या तीर्थांमध्ये पितरांसाठी अन्नदान करतो, त्याला निश्चित मुक्ती मिळते. तसेच त्याचे पितर अक्षय स्वर्गाला प्राप्त होतात. त्याचा मनुष्यजन्म सफल होतो. जो गंगेत तिळमिश्रित पाण्याने तर्पण करतो, त्यालाही मोक्ष प्राप्त होतो. मग जो पिंडदान करतो, त्याच्याबद्दल काय बोलावे? अमावस्या आणि युगादी तिथींना तसेच चंद्र-सूर्य ग्रहणाच्या दिवशी जो पार्वण श्राद्ध करतो, तो अक्षय लोकीचा भागीदार होतो. त्याचे पितर त्याला शुभाशीर्वाद आणि अनंत भोग प्रदान करून दहा हजार वर्षांपर्यंत तृप्त राहतात. म्हणून प्रत्येक पर्वावर पुत्राने प्रसन्नतापूर्वक पार्वण श्राद्ध करावे. माता-पित्याच्या या श्राद्ध-यज्ञाचे अनुष्ठान करून मनुष्य सर्व प्रकारच्या बंधनातून मुक्त होतो.</p>
<p class="Footnotes-Bold">* दिनैकं मासपक्षंवापक्षार्द्धं वापि वत्सरम्।</p>
<p class="Footnotes-Bold">पित्रोर्भक्ति: कृता येन स च गच्छेन्ममालयम्॥</p>
<p class="Footnotes-Right">(पद्मपु०, सृष्टिख० ४७/२०८)</p>
<p class="TXT">जे श्राद्ध दररोज केले जाते, त्याला नित्य श्राद्ध असे म्हटले गेले आहे. जो पुरुष श्रद्धापूर्वक नित्य श्राद्ध करतो, तो अक्षय लोकाचा उपभोग घेतो. त्याचप्रमाणे कृष्णपक्षात विधिपूर्वक काम्य श्राद्धाचे अनुष्ठान करून मनुष्य मनोवांछित फल प्राप्त करून घेतो. आषाढी पौर्णिमेनंतर जो पाचवा पक्ष येतो (ज्याला महालय अथवा पितृपक्ष म्हणतात) त्यावेळी पितरांचे श्राद्ध केले पाहिजे. मग त्यावेळी सूर्य कन्या राशीत असो व नसो, त्याचा विचार करू नये. कन्या राशीत सूर्य आल्यापासून सोळा दिवस हे उत्तम दक्षिणायुक्त यज्ञाप्रमाणे महत्त्वाचे असतात. त्या काळात अत्यंत पवित्र काम्य श्राद्ध करावे, म्हणजे कर्ताच्ये कल्याण होते. त्यावेळी श्राद्ध करू न शकल्यास सूर्य तूळ राशीत असताना त्याच वेळी कृष्ण पक्षात श्राद्ध करावे, हे उचित होय.</p>
<p class="TXT">चंद्रग्रहणाच्या काळात केलेली सर्व दाने भूमिदानासारखी असतात. सर्व ब्राह्मण व्यासांसारखे मानले जातात आणि सर्व पाणी गंगाजलासारखे पवित्र असते. चंद्रग्रहणात दिलेल्या दानाचे फल इतर वेळेपेक्षा लाख पटीने अधिक व सूर्यग्रहणात दिलेल्या दानाचे फल दहा लाख पटीने अधिक मिळते. विधिपूर्वक एक लक्ष गोदान केल्याने जे फल प्राप्त होते, ते चंद्रग्रहणाच्या वेळी गंगास्नानाने मिळते. जो माणूस चंद्र आणि सूर्य यांच्या ग्रहणकाळात गंगेत बुडी मारतो, त्याला संपूर्ण तीर्थाच्या स्नानाचे फल प्राप्त होते. जर रविवारी सूर्यग्रहण आणि सोमवारी चंद्रग्रहण आले, तर तो चूडामणी योग म्हटला जातो. त्यात केलेल्या स्नानदानाचे अनंत फल सांगितले आहे. त्या काळात पुण्य तीर्थात प्रथम उपवास करून जो पुरुष पिंडदान, तर्पण, तसेच द्रव्यदान करतो, तो सत्यलोकी जातो.</p>
<p class="TXT"><span class="char-style-override-4">ब्राह्मण म्हणाला—</span>‘‘हे देवा! आपण पित्यासाठी केल्या जाणाऱ्या श्राद्ध नावाच्या महायज्ञाचे वर्णन केले. आता हे सांगा की पिता जिवंत असताना पुत्राचे काय कर्तव्य आहे? कोणते पुण्यकर्म केल्याने बुद्धिमान पुत्रास जन्म-जन्मान्तरात परम कल्याणाची प्राप्ती होऊ शकते? ह्या सर्व गोष्टी विस्ताराने सांगण्याची कृपा करावी.’’</p>
<p class="TXT"><span class="char-style-override-4">श्रीभगवान म्हणाले—</span>‘‘हे विप्रवर! पित्याला देवता समजून त्यांची पूजा करावी आणि त्यांच्यावर पुत्राप्रमाणे स्नेह केला पाहिजे. कधी मनानेही त्यांच्या आज्ञेचे उल्लघंन करता कामा नये. जो पुत्र रोगी असलेल्या पित्याची उत्तम प्रकारे सेवा करतो, त्याला अक्षय स्वर्गाची प्राप्ती होते आणि तो सदा देवतांकडून पुजला जातो. पिता मरणासन्न असताना मृत्यूची लक्षणे दिसत असतील त्यावेळी त्यांचे पूजन केल्याने पुत्र देवासारखा होतो. पित्याच्या सद्गतीच्या हेतूने विधिपूर्वक उपवास करण्याने जो लाभ होतो, त्याचे वर्णन आता करतो, ऐक. हजार अश्वमेध यज्ञांनी आणि शंभर राजसूय यज्ञांनी जे पुण्य प्राप्त होते, तेवढेच पुण्य पित्याच्या निमित्ताने उपवास करण्याने प्राप्त होते, तोच उपवास जर तीर्थक्षेत्री केला गेला, तर त्या दोन्ही यज्ञांपेक्षा कोटीपटीने अधिक फल प्राप्त होते. ज्या श्रेष्ठ पुरुषाचे गंगेच्या प्रवाहात प्राणोत्क्रमण होते, त्याला पुन्हा मातेचे दूध प्यावे लागत नाही अर्थात तो मुक्त होतो. जो स्वेच्छेने काशीत निवास करून प्राणत्याग करतो, तो मनोवांच्छित फल भोगून माझ्या स्वरूपात लीन होतो.<span class="char-style-override-6">१</span> योगयुक्त नैष्ठिक ब्रह्मचारी मुनींना जी गती प्राप्त होते, तीच गती ब्रह्मपुत्रा नदीच्या सप्तधारेत प्राणत्याग करणाऱ्याला मिळते. विशेषत:(अंतकाळी) जो सोन नदीच्या उत्तर तटाचा आश्रय घेऊन विधिपूर्वक प्राणत्याग करतो, तो माझ्यासारखा होतो. ज्या मनुष्याचा मृत्यु घरी होतो, त्या घराच्या छप्पराला जेवढॺा गाठी मारल्या असतील तेवढी बंधने त्याच्या शरीराला पडतात. प्रत्येक वर्षी त्याचे एकेक बंधन सुटत जाते. पुत्रबंधू बघतच राहतात. परंतु कोणाकडूनही त्याचे बंधन सुटू शकत नाही. पर्वत, जंगल, दुर्गमस्थान अथवा जलरहित स्थानात प्राणत्याग करणाऱ्याला दुर्गती प्राप्त होते.त्याला कीटक योनीत जन्म घ्यावा लागतो. मृत्यू झालेल्या ज्या व्यक्तीच्या शवाचा दाहसंस्कार मृत्यूच्या दुसरे दिवशी होतो, त्याला साठ हजार वर्षांपर्यंत कुंभीपाक नरकात पडावे लागते. जो मनुष्य अस्पृश्याला स्पर्श करून अथवा पतितावस्थेत प्राणत्याग करतो, तो चिरकाल नरकात वास करून मग म्लेच्छ योनीत जन्म घेतो. पुण्याने अथवा पुण्यकर्माच्या अनुष्ठानाने मृत्युलोकातील सर्व माणसांची मृत्यूसमयी जशी बुद्धी होते, तशीच त्यांना गती प्राप्त होते. पित्याचे प्रेत जो बलवान पुत्र आपल्या खांद्यावर वाहून नेतो, त्याला पावलोपावली अश्वमेध यज्ञाचे फल प्राप्त होते. पुत्राने आपल्या पित्याचे प्रेत चितेवर ठेवून विधिपूर्वक मंत्रोच्चारण करून प्रथम त्याच्या मुखाला अग्नी द्यावा. त्यानंतर सम्पूर्ण शरीरास अग्नी द्यावा. त्या वेळी त्याने असे म्हणावे की, ‘‘लोभ-मोहयुक्त असलेल्या आणि पाप-पुण्याने आच्छादित असलेल्या पित्याच्या संपूर्ण प्रेताचे मी दहन करीत आहे. ते दिव्य लोकी जावोत.’’<span class="char-style-override-6">२</span> अशा प्रकारे दहन करून अस्थी गोळा करण्यासाठी काही दिवस वाट पाहावी. योग्य वेळी अस्थिसंचय करून दहावे दिवशी स्नान करून ओल्या वस्त्राचा त्याग करावा. नंतर जाणकार माणसाने अकराव्या दिवशी एकादशाह श्राद्ध करावे. प्रेताच्या शरीरपुष्टीसाठी एका ब्राह्मणास भोजन द्यावे. त्यावेळी वस्त्र, पाट, पादुका इत्यादीचे दान विधिपूर्वक करावे. चौदाव्या दिवशी केले जाणारे (चतुर्दशाह), तीन पक्षांनंतर केले जाणारे(त्रैपाक्षिक अथवा सार्धमासिक), सहा महिन्यांच्या आत केले जाणारे (ऊन षाण्मासिक), तसेच वर्षाच्या आत केले जाणारे (ऊनाब्दिक) श्राद्ध आणि त्याशिवाय बारा महिन्यांची बारा श्राद्धे अशी एकूण सोळा श्राद्धे मानली जातात. इतकी श्राद्धे ज्यांची यथाशक्ती श्रद्धापूर्वक केली जात नाहीत, त्यांना कायमचे पिशाचत्व मिळते. निरनिराळी शेकडो श्राद्धे केली, तरी प्रेत योनीतून त्यांची सुटका होत नाही. एका वर्षानंतर श्रद्धावान पुरुषाने पार्वण श्राद्धाच्या पद्धतीने सपिंडीकरण नावाचे श्राद्ध करावे.</p>
<p class="Footnotes-Bold">१-वाराणस्यां त्यजेद्यस्तु प्राणांश्चैव यदृच्छया।</p>
<p class="Footnotes-Bold">अभीष्टं च फलं भुक्त्वा मद्देहे प्रविलीयते॥</p>
<p class="Footnotes-Right">(पद्मपु०, सृष्टिख० ४७/२५२)</p>
<p class="Footnotes-Bold">२-लोभमोहसमायुक्तं पापपुण्यसमावृतम्।</p>
<p class="Footnotes-Bold">दहेयं सर्वगात्राणि दिव्याँल्लोकान् स गच्छतु॥</p>
<p class="Footnotes-Right">(पद्मपु०, सृष्टिख० ४७/२६६)</p>
<p class="TXT"><span class="char-style-override-4">ब्राह्मणाने विचारले—</span>‘‘हे केशवा! तपस्वी, वनवासी आणि गृहस्थ ब्राह्मण जर धनहीन असेल तर त्याच्याकडून पितृकार्य कसे होणार?’’</p>
<p class="TXT"><span class="char-style-override-4">श्रीभगवान म्हणाले—</span>‘‘गवत आणि लाकडे विकून अथवा पैसा पैसा मागून जो पितृकार्य करतो, त्याला त्या कर्माचे फल एक लक्षपटीने अधिक मिळते. जवळ काहीही नसल्यास पित्याची तिथी आल्यावर जो माणूस गायींना चारा खाऊ घालतो, त्याला पिंडदानापेक्षाही अधिक फल प्राप्त होते. पूर्वीची एक गोष्ट आहे. विराट देशात एक अत्यंत गरीब माणूस राहात होता. एकदा पित्याची तिथी आली असताना तो खूप रडला. रडण्याचे कारण असे होते की त्याच्याजवळ श्राद्धाला लागणारे काहीच साहित्य नव्हते. पुष्कळ वेळ रडून झाल्यावर त्याने एका विद्धान ब्राह्मणाला विचारले, ‘‘भूदेव! आज माझ्या वडिलांची तिथी आहे. परंतु माझ्याजवळ फुटकी कवडीही नाही. अशा स्थितीत मी काय करावे, म्हणजे माझे कल्याण होईल; आपण मला असे मार्गदर्शन करा की, त्यामुळे धर्मपालन होऊ शकेल.’’</p>
<p class="TXT"><span class="char-style-override-4">विद्वान म्हणाला—</span>‘‘बाबा रे! यावेळी ‘कुतप’ नावाचा मुहूर्त संपत आला आहे. तू त्वरित वनात जा आणि पितरांच्यासाठी गवत आणून ते गायीला खाऊ घाल.’’</p>
<p class="TXT">त्यानंतर ब्राह्मणाच्या सांगण्याप्रमाणे तो वनात गेला आणि त्याने पित्याच्या तृप्तीसाठी आनंदाने गवताचा भारा आणून गाईला खाऊ घातला. या पुण्याच्या प्रभावाने तो देवलोकी गेला. पितृयज्ञापेक्षा श्रेष्ठ दुसरा कोणताही धर्म नाही. म्हणून आपल्या पूर्ण शक्तिनिशी व मत्सर सोडून श्राद्ध केले पाहिजे. जो मनुष्य या धर्मसन्तान (धर्माचा विस्तार करणाऱ्या) अध्यायाचे पठण करतो, त्याला प्रत्येक लोकामध्ये गंगास्नानाचे फल प्राप्त होते. ज्याच्या अनेक जन्मात महापातकांचा संग्रह झाला असेल, तो सर्व या अध्यायाचा एक वेळ पाठ करण्याने अथवा श्रवण करण्याने नष्ट होतो.</p>


<p class="Page-Break"> </p>
<p class="Heading" id="toc_marker-5">पतिव्रता ब्राह्मण स्त्रीचे उपाख्यान, कुलटा स्त्रियांच्या संबंधात उमा-नारद संवाद, पतिव्रतेचा महिमा आणि कन्यादानाचे फल</p>
<p class="TXT"><span class="char-style-override-4">नरोत्तमाने विचारले—</span>‘‘हे नाथ! पतिव्रता स्त्री माझा पूर्वीचा वृत्तांत कसा काय जाणते? तिचा प्रभाव कशामुळे आहे? हे सर्व कृपा करून सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘वत्सा! मी तुला हे पूर्वी सांगितले आहे. परंतु जर तुला पुन्हा ऐकण्याची उत्कट इच्छा असेल तर ऐक. तुझ्या मनामध्ये ज्या शंका आहेत, त्यांचे मी समाधान करीत आहे. जी स्त्री पतिव्रता असते, पतीला प्राणासारखे प्रिय समजते, आणि सदा पतीच्या हितसाधनात मग्न राहते, ती देवतांना आणि ब्रह्मज्ञानी मुनींनाही पूज्य असते. जी स्त्री एकाच पुरुषाची सेवा करते, दुसऱ्याकडे आपली दृष्टीही वळवीत नाही, ती जगात परम पूज्य मानली जाते.’’</p>
<p class="TXT">‘‘हे वत्सा! प्राचीन काळची गोष्ट आहे. मध्य देशात एक अत्यंत शोभिवंत नगरी होती. त्या ठिकाणी एक पतिव्रता ब्राह्मण स्त्री राहात होती. तिचे नाव शैब्या होते. तिचा पती पूर्वजन्माच्या पापामुळे कुष्ठरोगी झाला होता. त्याच्या अंगावर अनेक जखमा झाल्या होत्या आणि त्या सारख्या पाझरत होत्या. शैब्या आपल्या अशा पतीच्या सेवेत नेहमी तत्पर असे. त्याच्या मनात ज्या ज्या इच्छा येत त्या ती आपल्या शक्तीप्रमाणे अवश्य पूर्ण करीत असे. ती दररोज पतीची देवासारखी पूजा करीत असे आणि दोषबुद्धीचा त्याग करून पतीविषयी विशेष स्नेह ठेवत असे. एके दिवशी तिच्या पतीने एका परम सुंदर वेश्येला रस्त्याने जात असताना पाहिले आणि तो अत्यंत मोहित होऊन कामवासनेचा बळी झाला. तो बराच वेळ उसासे टाकीत राहिला व शेवटी फारच उदास झाला. त्याचे उसासे ऐकून पतिव्रता बाहेर आली आणि तिने पतीला विचारले- ‘‘नाथ! आपण उदास का झाला आहात? आपण असे उसासे का टाकत आहात? प्रभो! आपणाला जे प्रिय वाटत असेल ते काम मला सांगा. ते करण्याजोगे असो अथवा नसो, मी आपणाला प्रिय असलेले कार्य अवश्य करीन. केवळ आपणच माझे गुरु आणि प्रियतम आहात.’’</p>
<p class="TXT"><span class="char-style-override-4">पत्नीने अशा प्रकारे विचारल्यावर तो म्हणाला—</span>‘‘हे प्रिये! ते काम तुलाही करता येणार नाही आणि मलाही नाही. मग फुकट बोलण्यात काय अर्थ आहे?’’</p>
<p class="TXT"><span class="char-style-override-4">पतिव्रता म्हणाली—</span>‘‘नाथ! मी आपले मनोरथ जाणून घेऊन ते काम करू शकेन, असा मला विश्वास वाटतो. आपण मला आज्ञा करावी. कोणत्याही उपायाने का होईना पण आपले काम मला करायचे आहे. जर आपले दुष्कर कार्य मी प्रयत्न करून पूर्ण करू शकले तर इहलोकी आणि परलोकी माझे अत्यंत कल्याण होईल.’’</p>
<p class="TXT"><span class="char-style-override-4">कुष्ठरोगी पती म्हणाला—</span>‘‘हे साध्वी! आता या मार्गाने एक सुंदर वेश्या जात होती. तिची सर्व अंगे मनोहर होती. तिला पाहिल्याने माझ्या हृदयातील कामाग्नी भडकला आहे. जर तुझ्या कृपेने त्या नवतरुणीला मी प्राप्त करू शकलो तर माझा जन्म सफल होईल. देवी! तू मला तिची भेट करवून माझ्या मनासारखे कर.’’</p>
<p class="TXT"><span class="char-style-override-4">पतीचे म्हणणे ऐकून पतिव्रता म्हणाली—</span>‘‘प्रभो! या वेळी धीर धरा. मी यथाशक्ती आपले काम करीन.’’</p>
<p class="TXT">असे म्हणून पतिव्रतेने मनातल्या मनातच थोडा विचार केला आणि रात्रीच्या अंतिम भागात उष:काली उठून ती शेण आणि झाडू घेऊन ताबडतोब निघाली. जात असताना तिचे मन प्रसन्न होते. वेश्येच्या घरी गेल्यावर वेश्येचे अंगण झाडून, शेणाने सडा शिंपडून लोकांच्यानजरेला पडू या भीतीने घाईघाईने ती घरी परतली. अशा प्रकारे तिने सतत तीन दिवस वेश्येचे अंगण झाडणे आणि सडा टाकणे, हे काम केले. तिकडे वेश्या आपल्या दास-दासीनां विचारू लागली. आज माझे अंगण एवढे स्वच्छ कोणी केले? नोकरांनी परस्पर विचार करून उत्तर दिले की, हे काम आम्ही केलेले नाही. हे ऐकून वेश्येला फार आश्चर्य वाटले. तिने पुष्कळ वेळ विचार करून पाहिला आणि रात्र संपताच ती ज्यावेळी जागी झाली, त्याच वेळी तिची दृष्टी त्या पतिव्रता ब्राह्मण स्त्रीवर पडली. ती बाहेर आली. तिने त्या थोर पतिव्रता ब्राह्मण स्त्रीला पाहून म्हटले—‘अरेरे! तुम्ही हे काय करीत आहात? क्षमा करा आणि हे काम राहू द्या.’ असे म्हणून वेश्येने तिच्या पायावर डोके ठेवून नमस्कार केला आणि म्हणाली—‘‘हे पतिव्रते! माझे आयुष्य, शरीर, संपत्ती, यश तसेच कीर्ती, या सर्वांचा नाश करण्यासाठी हे काम करीत आहात काय? हे साध्वी स्त्रिये, तुम्ही काही मागाल ते मी नक्की देईन. ही गोष्ट मी तुम्हाला दृढ निश्चयाने सांगते. सुवर्ण, रत्न, मणी, वस्त्र आणि इतर ज्या कोणत्याही वस्तूची इच्छा असेल ते मागा. ’’</p>
<p class="TXT"><span class="char-style-override-4">पतिव्रता त्या वेश्येला म्हणाली—</span>‘‘मला द्रव्याची आवश्यकता नाही. तुमच्याकडेच काही काम आहे. जर हो म्हणाल तर सांगते. ते काम झाल्यावरच मला समाधान वाटेल. त्या वेळीच माझी सर्व मनोकामना पूर्ण केलीत, असे मी समजेन.’’</p>
<p class="TXT"><span class="char-style-override-4">वेश्या म्हणाली—</span>‘‘पतिव्रते! लवकर सांगा. मी अगदी खरे सांगते की, तुमचे अभीष्ट कार्य मी अवश्य करीन. माते! तुम्ही त्वरित काय हवे, ते सांगा आणि मला वाचवा.’’</p>
<p class="TXT">पतिव्रतेने लाजत लाजत तिच्या पतीला महत्त्वाचे व प्रिय वाटणारे काम सांगितले. ते ऐकून वेश्या क्षणभर आपले कर्तव्य आणि पतिव्रतेच्या पतीच्या बेचैनीबद्दल विचार करू लागली. दुर्गंधयुक्त कुष्ठरोग्याबरोबर संसर्ग करण्याची गोष्ट ऐकून तिच्या मनाला फार दु:ख झाले. ती पतिव्रतेला म्हणाली—‘‘देवी! जर तुमचे पती माझ्या घरी येतील, तर एक दिवस मी त्यांची इच्छा पूर्ण करीन.’’</p>
<p class="TXT"><span class="char-style-override-4">पतिव्रता म्हणाली—</span>‘‘सुंदरी! मी आजच रात्री माझ्या पतीला घेऊन तुमच्या घरी येते आणि जेव्हा ते इष्ट वस्तूचा उपभोग घेऊन संतुष्ट होतील, तेव्हा मी त्यांना परत घेऊन जाईन.’’</p>
<p class="TXT"><span class="char-style-override-4">वेश्या म्हणाली—</span>‘‘महाभागे! आता लवकर आपल्या घरी जा. आणि तुमच्या पतीने माझ्या घरी मध्यरात्री यावे अशी व्यवस्था करा.’’</p>
<p class="TXT">हे ऐकून पतिव्रता घरी परतली. घरी येऊन तिने आपल्या पतीला सांगितले-‘‘प्रभो! आपले काम सफल झाले. आजच रात्री आपल्याला तिच्या घरी जायचे आहे.’’</p>
<p class="TXT"><span class="char-style-override-4">कुष्ठरोगी ब्राह्मण म्हणाला—</span>‘‘देवी! मी कसा काय तिच्या घरी जाऊ? मला तर चालता येत नाही. मग कसे होणार?’’</p>
<p class="TXT"><span class="char-style-override-4">पतिव्रता म्हणाली—</span>‘‘हे प्राणनाथ! मी तुम्हांला माझ्‍ॺा पाठीवर घेऊन तिच्या घरी पोहोचवीन आणि तुमचे मनोरथ सिद्ध झाल्यावर पुन्हा परत घेऊन येईन.’’</p>
<p class="TXT"><span class="char-style-override-4">ब्राह्मणा म्हणाला—</span>‘‘हे कल्याणी! तू असे केलेस तरच माझे मनोरथ पूर्ण होईल. या वेळी तू जे काम केले आहेस, ते दुसऱ्या स्त्रिायांकडून होणे शक्य नाही.’’</p>
<p class="TXT"><span class="char-style-override-4">श्रीभगवान म्हणतात—</span>‘‘त्या नगरीमध्ये कोण्या एका धनवान व्यक्तीच्या घरी चोरी झाली होती. चोरांनी पुष्कळ धन चोरले. जेव्हा हे राजाला समजले तेव्हा राजाने रात्री गस्त घालणाऱ्या सर्व गुप्तचरांना बोलावून घेतले आणि क्रोधाने म्हटले की, जर तुम्हांला जिवंत रहायचे असेल तर आज चोरांना पकडून माझ्या हवाली करा. ही राजाज्ञा ऐकून सर्व गुप्तचर बेचैन झाले आणि चोराला पकडण्यासाठी निघाले. त्या नगराजवळच एक दाट अरण्य होते. त्या ठिकाणी एका झाडाखाली महातेजस्वी माण्डव्य मुनी समाधी लावून बसले होते. ते योग्यांमधील मुख्य महर्षी होते. ते अग्नीसारखे तेज:पुंज होते. त्या ब्रह्मदेवासारख्या तेजस्वी महामुनीला पाहून दुष्ट गुप्तचरांनी आपापसात विचार करून म्हटले—‘हाच चोर आहे. हा धूर्त अद्भुत रूप धारण करून या अरण्यात निवास करीत आहे.’ असे म्हणून त्या दुष्ट पाप्यांनी मुनिश्रेष्ठ माण्डव्यांना बांधले. परंतु मुनींनी त्या दुष्ट माणसांना काहीही म्हटले नाही आणि त्यांच्याकडे पाहिलेही नाही. जेव्हा गुप्तचरांनी त्यांना बांधून राजाजवळ आणले, तेव्हा राजा म्हणाला—‘आज मला चोर सापडला. तुम्ही याला शहरालगतच्या प्रवेशद्वाराच्या मार्गावर घेऊन जा आणि चोराला जी योग्य असेल ती शिक्षा करा.’ त्यांनी मुनीला तेथे नेऊन रस्त्यात पुरलेल्या सुळावर चढविले. तो सूळ त्यांच्या गुदद्वारातून घुसून मस्तकातून बाहेर निघाला. त्यांच्या साऱ्या शरीरात सूळ घुसला. त्या रात्री आकाश घनघोर ढगांनी व्यापले होते आणि मध्यरात्रीचा अंधकार पसरला होता. ती पतिव्रता ब्राह्मण स्त्री आपल्या पतीला पाठीवर घेऊन वेश्येकडे जात होती. ती मुनींच्या जवळून गेली. त्यामुळे तिच्या पतीचा माण्डव्य मुनींच्या शरीराला स्पर्श झाला. कुष्ठरोग्याच्या स्पर्शाने त्यांची समाधी भंग पावली. त्यांनी क्रोधाने शाप दिला-‘ज्याने या वेळी मला भयंकर वेदनांचा अनुभव येणाऱ्या यातनामय अवस्थेत आणून सोडले आहे, तो सूर्योदय होताच भस्म होईल.’</p>
<p class="TXT">माण्डव्याने असे म्हणताच तो कुष्ठरोगी जमिनीवर पडला. तेव्हा पतिव्रता म्हणाली—‘आजपासून सूर्याचा उदयच होऊ नये.’ असे म्हणून ती आपल्या पतीला घरी घेऊन गेली आणि एका सुंदर बिछान्यावर त्याला झोपवून स्वत: त्याला धरून बसून राहिली. माण्डव्य ऋषी त्या कुष्ठरोग्याला शाप देऊन इच्छित स्थानाकडे निघून गेले. अशा प्रकारे तीन दिवस झाले. परंतु सूर्योदय झाला नाही. चराचर प्राण्यांसह सर्व त्रैलोक्य घाबरले. हे पाहून समस्त देवगण इंद्राला पुढे करून ब्रह्मदेवाकडे गेले आणि सूर्योदय न झाल्याचे वृत्त कथन करीत म्हणाले, ‘‘भगवान! सूर्योदय न होण्याचे काय कारण आहे, हे आमच्या लक्षात येत नाही. तरी या वेळी योग्य ती कार्यवाही करा.’’ त्यांचे म्हणणे ऐकून ब्रह्मदेवाने पतिव्रता ब्राह्मण स्त्री आणि माण्डव्य ऋषींचा वृत्तांत सांगितला. त्यानंतर ब्रह्मदेवाला पुढे करून सर्व देवगण विमानावर आरूढ होऊन लागलीच पृथ्वीवर त्या कुष्ठरोगी ब्राह्मणाच्या घरी आले. त्यांच्या विमानाच्या कांतीने आणि मुनींच्या तेजाने पतिव्रतेच्या घरी शेकडो सूर्यांसारखा प्रकाश पसरला. त्यावेळी हंसासारख्या तेजस्वी विमानात बसून आलेल्या देवगणांना पतिव्रतेने पाहिले. ती आपल्या पतीजवळ पहुडली होती. ब्रह्मदेवाने तिला संबोधित करून म्हटले—‘‘माते! संपूर्ण देवगण, ब्राह्मण आणि गायी इत्यादी प्राणी मरून जाण्याची शक्यता निर्माण झाली आहे. हे कार्य करावे, असे तुला कसे काय वाटले? सूर्योदयाबद्दल असलेला तुझा राग सोडून दे.’’</p>
<p class="TXT"><span class="char-style-override-4">पतिव्रता म्हणाली—</span>‘‘भगवान! एकमात्र पतीच माझे गुरु आहेत. हे माझ्यासाठी सर्व लोकांपेक्षा श्रेष्ठ आहेत. सूर्योदय होताच मुनींच्या शापाने यांचा मृत्यू होणार आहे. तो होऊ नये, या हेतूने मी सूर्याला शाप दिला आहे. काम, क्रोध, मोह, लोभ, मत्सर यांच्या आहारी जाऊन मी हे केले नाही.’’</p>
<p class="TXT"><span class="char-style-override-4">ब्रह्मदेव म्हणाले—</span>‘‘माते! जर एकाच्या मृत्यूने त्रैलोक्याचे हित होत असेल, तर अशा स्थितीत तुला अधिक पुण्य मिळेल.’’</p>
<p class="TXT"><span class="char-style-override-4">पतिव्रता म्हणाली—</span>‘‘पतीवाचून मला तुमचा परमकल्याणप्रद सत्यलोकदेखील चांगला वाटत नाही.’’ </p>
<p class="TXT"><span class="char-style-override-4">ब्रह्मदेव म्हणाले—</span>‘‘देवी! सूर्योदय झाल्यामुळे जेव्हा त्रैलोक्याला जीवन लाभेल, तेव्हा तुझा पती भस्म झाला, तरी मी तुझे कल्याणच करीन. आमच्या आशीर्वादाने हा कुष्ठरोगी ब्राह्मण कामदेवासारखा सुंदर होईल.’’</p>
<p class="TXT">ब्रह्मदेवांनी असे म्हटल्यावर त्या पतिव्रतेने क्षणभर विचार केला आणि ‘ठीक आहे,’ असे म्हणून तिने मान्यता दिली. त्याबरोबर सूर्योदय झाला आणि मुनीच्या शापाने ग्रस्त झालेला ब्राह्मण भस्म झाला. त्या भस्मातून नंतर काम-देवासारखा सुंदर रूप धारण केलेला तो ब्राह्मण प्रगट झाला. हे पाहून नगरातील सर्व लोक आश्चर्य करू लागले. देवगण प्रसन्न झाले. सर्व लोकांची काळजी दूर झाली. त्यावेळी स्वर्गातून सूर्याप्रमाणे एक तेजस्वी विमान आले आणि ती पतिव्रता आपल्या पतीसह त्या विमानात बसून स्वर्गलोकी निघून गेली.</p>
<p class="TXT">‘‘शुभा देखील अशीच पतिव्रता आहे. म्हणून ती माझ्यासारखी आहे. त्या सतीत्वाच्या प्रभावानेच ती भूत, भविष्य आणि वर्तमान या तिन्ही कालातील घटना जाणते. जो मनुष्य हे परम उत्तम पुण्यमय उपाख्यान लोकांना ऐकवील, त्याची अनंत जन्मींची पापे नष्ट होतील.’’</p>
<p class="TXT"><span class="char-style-override-4">ब्राह्मणाने विचारले—</span>‘‘भगवान! माण्डव्य ऋषीला सुळावर जाण्याची शिक्षा का झाली? तसेच पतिव्रता स्त्रीच्या पतीला कुष्ठरोग का झाला होता?’’</p>
<p class="TXT"><span class="char-style-override-4">भगवान श्रीविष्णू म्हणाले—</span>‘‘माण्डव्य मुनी जेव्हा लहान होते तेव्हा त्यांनी अज्ञानाने आणि मोहाने एका मुुंगळॺाच्या गुदद्वारात गवताची काडी घातली होती. जरी त्या वेळी त्यांना धर्माचे ज्ञान नव्हते, तरी त्या दोषामुळे दु:ख भोगावे लागले. परंतु माण्डव्यमुनी समाधीमध्ये असल्यामुळे त्यांना सुळामुळे होणाऱ्या वेदना पूर्णपणे जाणवल्या नाहीत. त्याचप्रमाणे पतिव्रतेच्या पतीनेही पूर्व जन्मात एका कुष्ठरोगी ब्राह्मणाचा वध केला होता. परंतु त्याने ब्राह्मणांना चार गौरीदाने आणि तीन कन्यादाने केली होती; त्यामुळे त्याला पतिव्रता स्त्री मिळाली. त्या पत्नीमुळे तो माझ्या समतेला प्राप्त झाला.’’</p>
<p class="TXT"><span class="char-style-override-4">ब्राह्मण म्हणाला—</span>‘‘नाथ! जर पतिव्रतेचे असे माहात्म्य आहे तर मग ज्याची पत्नी व्यभिचारिणी नसेल, त्यालाही स्वर्गप्राप्ती निश्चित होईल. पत्नी सती असल्यास सर्वांचे कल्याण व्हावयास हवे.’’</p>
<p class="TXT"><span class="char-style-override-4">श्रीभगवान म्हणाले—</span>‘‘होय, बरोबर आहे. जगात काही स्त्रिया अशा कुलटा असतात की, ज्या सर्वस्व अर्पण करणाऱ्या पुरुषाशी प्रतिकूल आचरण करतात. त्यांच्यापैकी जी सर्वथा अरक्षणीय असेल, जिचे दुराचरणापासून रक्षण करणे अशक्य आहे, अशा स्त्रीचा तर मनाने देखील स्वीकार करू नये. जी स्त्री कामासक्त असते, ती निर्धन, कुरूप, गुणहीन तसेच नीच कुलातील नोकर असलेल्या पुरुषाशीसुद्धा संग करते. मरायचा प्रसंग आला तरी ती असा संबंध जोडायला मागेपुढे पाहात नाही. ती गुणवान, कुलीन, अत्यंत धनवान, सुंदर आणि रतिकार्यात कुशल असलेल्या पतीचाही परित्याग करून नीच पुरुषाशी रममाण होते. विप्रवर! याविषयी उमा-नारदांचा संवादच दृष्टांत आहे. कारण नारद स्त्रियांच्या पुष्कळ कळा जाणतात. नारदांना स्वभावत:च जगातील प्रत्येक गोष्ट जाणून घेण्याची इच्छा असते. एकदा त्यांच्या मनात काही आल्यामुळे ते कैलास पर्वतावर गेले. तेथे जाऊन त्यांनी पार्वतीला वंदन केले आणि विचारले-‘देवी! मी कामिनींचे निंदनीय चाळे जाणू इच्छितो. मी याविषयी अगदी अज्ञानी आहे आणि अत्यंत नम्र भावनेने विचारीत आहे. तरी आपण मला ते विदित करावे.’</p>
<p class="TXT"><span class="char-style-override-4">पार्वती म्हणाली—</span>‘‘नारदा! तरुण स्त्रियांचे चित्त नेहमी पुरुषांमध्येच लागून राहिलेले असते, यात मुळीच शंका नाही. स्त्री तुपाने भरलेल्या भांडॺासारखी आहे आणि पुरुष जळत असलेल्या विस्तवासारखा आहे. म्हणून तूप आणि विस्तव एका ठिकाणी ठेवू नये.<span class="char-style-override-6">१</span> माहूत जसा उन्मत्त हत्तीला अंकुश आणि मुदगर यांच्या साहाय्याने आपल्या ताब्यात ठेवतो, त्याप्रमाणे स्त्रियांचा रक्षक त्यांना शिक्षेच्या जोरावरच ताब्यात ठेवू शकतो.<span class="char-style-override-6">२</span> बालपणी पिता, तारुण्यात पती आणि म्हातारपणी पुत्र स्त्रीचे रक्षण करतो. तिला कधीही स्वातंत्र्य देऊ नये. सुंदर स्त्रीला जर तिच्या इच्छेनुसार स्वातंत्र्य दिले तर परपुरुषाच्या विनवणीच्या आहारी जाऊन त्याच्या सांगण्यानुसार ती व्यभिचारास प्रवृत्त होते. ज्याप्रमाणे शिजविलेल्या अन्नावर लक्ष न ठेवल्यास कावळे आणि कुत्रे त्यावर झडप घालतात, त्याचप्रमाणे तरुण स्त्री स्वच्छंद झाल्यास व्यभिचारिणी होते. मग त्या कुलटा स्त्रीच्या संसर्गाने सर्व कुलच दूषित होते. परक्या बीजापासून उत्पन्न होणारा मनुष्य हा वर्णसंकर म्हणविला जातो.<span class="char-style-override-6">३</span> सदाचारिणी स्त्री पितृकुल व पतिकुल या दोन्ही कुलांचा सन्मान वाढवून तो कायम राखते. साध्वी स्त्री आपल्या कुलाचा उद्धार करते आणि दुराचारिणी आपले कुल नरकात ढकलते. असे म्हणतात की, ‘जगात स्त्रीच्याच अधीन स्वर्ग, कुल, कलंक, यशापयश, पुत्र, कन्या आणि मित्र इत्यादींचे अस्तित्व आहे.’ म्हणून विद्वान पुरुषाने अपत्याच्या इच्छेने विवाह करावा. जो पापी पुरुष मोहाला बळी पडून साध्वी स्त्रीला भ्रष्ट करतो, तो त्या स्त्रीच्या हत्येचे पाप भोगीत नरकात पडतो. जो परपत्नीवर बलात्कार करतो किंवा तिला पैशाची लालूच दाखवून फसवितो, तो या जगात स्त्री-हत्यारा म्हणविला जातो आणि मृत्यूनंतर घोर नरकात जातो. परस्त्रीचे अपहरण करणारा मनुष्य चांडाळ कुलात जन्माला येतो. त्याप्रमाणे पतीची वंचना करणारी स्त्री चिरकाल नरक भोगून कावळॺाच्या योनीत जन्म घेते आणि उच्छिष्ट तसेच दुर्गंधयुक्त पदार्थ सेवन करून जीवन व्यतीत करते. त्यानंतर ती मनुष्ययोनीत जन्म घेऊन विधवा होते. माता, गुरुपत्नी, ब्राह्मण स्त्री, राजाची राणी अथवा दुसऱ्या कोणत्याही श्रेष्ठ व्यक्तीच्या पत्नीशी जो समागम करतो, तो अक्षय नरक भोगतो. बहीण, भाच्याची पत्नी, मुलगी, सून, चुलती, मामी, आत्या, मावशी किंवा कोणत्याही अन्य स्त्रीशी त्याचा समागम झाल्यास त्याची नरकातून कधीच सुटका होत नाही. एवढेच नव्हे तर त्याला ब्रह्महत्येचे पापसुद्धा लागते. तसेच तो आंधळा, मुका बहिरा होऊन नेहमी अधोगतीला जातो. त्यातून त्याची सुटका होऊ शकत नाही.</p>
<p class="Footnotes-Bold">१-घृतकुम्भसमा नारी तप्ताङ्गारसम: पुमान्।</p>
<p class="Footnotes-Bold">तस्माद् घृतं च वह्निं च ह्येकस्थाने नधारयेत्॥</p>
<p class="Footnotes-Right">(पद्मपु०, सृष्टिख० ४९/२१)</p>
<p class="Footnotes-Bold">२-पिता रक्षति कौमारे भर्ता रक्षति यौवने।</p>
<p class="Footnotes-Bold">पुत्राश्च स्थाविरे भावे न स्त्री स्वातन्त्र्यमर्हति॥</p>
<p class="Footnotes-Right">(पद्मपु०, सृष्टिख० ४९/२३)</p>
<p class="Footnotes-Bold">* अरक्षणाद्यथा पाक:श्वकाकवशगो वसेत्।</p>
<p class="Footnotes-Bold">तथैव युवती नारी स्वच्छन्दाद्दुष्टता व्रजेत्॥</p>
<p class="Footnotes-Bold">पुनरेव कुलं दुष्टं तस्या:संसर्गतो भवेत्।</p>
<p class="Footnotes-Bold">परबीजे नरो जात: स च स्याद्वर्णसंकर:॥</p>
<p class="Footnotes-Right">(पद्मपु०, सृष्टिख० ४९/२५-२६)</p>
<p class="TXT"><span class="char-style-override-4">ब्राह्मण म्हणाला—</span>‘‘भगवन्! असे पाप करणाऱ्या मनुष्याचा उद्धार कसा होतो?’’</p>
<p class="TXT"><span class="char-style-override-4">श्रीभगवान म्हणाले—</span>‘‘वर सांगितलेल्या स्त्रियांशी समागम करणाऱ्या पुरुषाने लोखंडाची स्त्रीमूर्ती बनवून ती अग्नीमध्ये खूप तापवावी. मग तिला गाढ आलिंगन देऊन प्राणत्याग करावा आणि शुद्ध होऊन परलोकयात्रा करावी. जो मनुष्य गृहास्थाश्रमाचा त्याग करून माझ्या ठिकाणी मन लावतो आणि दररोज माझ्या ‘गोविंद’ या नामाचा जप करतो, त्याची सर्व पापे नष्ट होतात. त्याच्याकडून झालेल्या हजारो ब्रह्महत्या, शंभर वेळा केलेला गुरुपत्नीशी समागम, लाख वेळा मदिरेचे सेवन, सोन्याची चोरी, पाप्यांबरोबर दीर्घ काल केलेली संगती, हे आणि याशिवाय इतर जी मोठमोठी पातके आहेत, ती सर्व पापे माझ्या नामस्मरणामुळे, जसा कापसाचा ढीग अग्नीच्या संगतीने तत्काळ नष्ट होतो, त्याप्रमाणे सर्व पापे तत्काळ नष्ट होतात. म्हणून मनुष्याने माझ्या ‘गोविंद’ नामाचे स्मरण करून पवित्र व्हावे. परंतु जो नामाच्या भरवशावर पाप करतो, त्याचे रक्षण नाम कधीही करीत नाही. जो दररोज माझ्या ‘गोविंद’ नामाचेकीर्तन आणि पूजन करून गृहस्थाश्रमात निवास करतो, तो पापापासून रहित होतो. वत्सा! गंगेच्या रमणीय तटावर चंद्रग्रहणाच्या मंगलमय पर्वकाळी कोटॺवधी गोदान केल्याने मनुष्याला जे फल मिळते, त्यापेक्षा हजारपटीने अधिक फल ‘गोविंद’ या नामाच्या कीर्तनाने प्राप्त होते. कीर्तन (नामस्मरण) करणारा माणूस माझ्या वैकुंठधामात सदा निवास करतो.* पुराणातील माझ्या कथा जो श्रवण करतो, तो माझ्या समानतेला प्राप्त होतो. जो पुराणातील माझी कथा ऐकवितो, त्याला माझे सायुज्य प्राप्त होते. म्हणून दररोज पुराण श्रवण केले पाहिजे; कारण पुराण हा धर्माचा संग्रह आहे.’’</p>
<p class="Footnotes-Bold">* याे वै गृहाश्रमं त्यक्त्वा मच्चित्ताे जायते नर:।</p>
<p class="Footnotes-Bold">नित्यं स्मरति गोविन्दं सर्वपापक्षयो भवेत्॥</p>
<p class="Footnotes-Bold">ब्रह्महत्यायुतं तेन कृतं गुर्वङ्गनागम:।</p>
<p class="Footnotes-Bold">शतं शतसहस्रं च पैष्टीमद्यस्य भक्षणम्॥</p>
<p class="Footnotes-Bold">स्वर्णादेर्हरणं चैव तेषां संसर्गकश्चिरम्।</p>
<p class="Footnotes-Bold">एतान्यन्यानि पापानि महान्ति पातकानिच॥</p>
<p class="Footnotes-Bold">अग्निं प्राप्य यथा तूलं तृणमाशु प्रणश्यति।</p>
<p class="Footnotes-Bold">तस्मान्मन्नाम गोविन्दं स्मृत्वा पूतो भवेन्नर:॥</p>
<p class="Footnotes-Bold">यो वा गृहाश्रमे तिष्ठेन्नित्यं गोविन्दघोषणम्।</p>
<p class="Footnotes-Bold">कृत्वा च पूजयित्वा च स पापात्संतरोभवेत्॥</p>
<p class="Footnotes-Bold">भागीरथीतटे रम्ये खगस्य ग्रहणे शिवे।</p>
<p class="Footnotes-Bold">गवां कोटिप्रदानेन यत्फलं लभते नर:॥</p>
<p class="Footnotes-Bold">तत्फलं समवाप्नोति सहस्रं चाधिकं च यत्।</p>
<p class="Footnotes-Bold">गोविन्दकीर्तने तात मत्पुरे चाक्षयं वसेत्॥</p>
<p class="Footnotes-Right">(पद्मपु०, सृष्टिख० ४९/५०-५६)</p>
<p class="TXT">विप्रवर! आता मी सती स्त्रियांमध्ये जे अत्यंत उत्कृष्ट गुण असतात, त्यांचे वर्णन करतो. सती स्त्रीचा वंश शुद्ध असतो, तिच्या घरी सदा लक्ष्मी निवास करते. सतीच्या पितृकुल आणि पतिकुल-या दोन्ही कुलांना तसेच तिच्या पतीलाही स्वर्गलोकाची प्राप्ती होते. ज्या स्त्रियां प्रारंभी आपले जीवन पाप-पुण्य-मिश्रित कर्मामध्ये व्यतीत करून नंतरही पतिव्रता होतात, त्यांनाही माझ्या लोकाची प्राप्ती होते. जी स्त्री आपल्या पतीचे अनुगमन करते, ती मद्यपी, ब्रह्महत्यारा तसेच सर्व प्रकारची पापे करणाऱ्या पतीलाही पापमुक्त करून आपल्याबरोबर स्वर्गाला घेऊन जाते. जी पतीच्या मृत्यूनंतर सती जाते तिला स्वर्गाची नक्की प्राप्ती होते. जी पतीचे अनुगमन करते ती माणसाच्या शरीरात जितके रोम (साडे तीन कोटी)असतील, तितकी वर्षे स्वर्गात निवास करते. पतीचा मृत्यू जर दूर गावी झाला असेल, तर त्याचे कोणतेही एखादे चिह्न प्राप्त करून घेऊन जी सती जाते, ती आपल्या पतीचा पापनाश करून उद्धार करते. जी स्त्री पतिव्रता असते तिने परदेशात मृत्यु झालेल्या पतीचे एखादे चिह्न प्राप्त करून घ्यावे व ते घेऊन सती जाऊन स्वर्गाची यात्रा करावी. ब्राह्मण जातीच्या स्त्रीने जर मृत्यू झालेल्या पतीबरोबर चितेत प्रवेश केला तर तिला आत्महत्येचे पातक लागते. त्यामूळे ती स्वत: स्वर्गात जात नाही किंवा आपल्या पतीलाही स्वर्ग प्राप्त करून देत नाही. म्हणून ब्राह्मण स्त्रीने आपल्या मृत्यू पावलेल्या पतीबरोबर सती जाऊ नये; ही ब्रह्मदेवाची आज्ञा आहे. ब्राह्मण विधवा स्त्रीने वैधव्य व्रताचे पालन केले पाहिजे. जी विधवा स्त्री एकादशीचे व्रत करीत नाही ती दुसऱ्या जन्मातही विधवाच होते, तसेच प्रत्येक जन्मात दुर्भाग्यामुळे दु:खी राहाते. मांस-मासळी खाण्यामुळे आणि व्रत न करण्यामुळे ती चिरकाल नरकात राहून नंतर कुत्र्याच्या योनीत जन्म घेते. जी कुलनाशिनी विधवा दुराचारणी होऊन मैथुन करविते ती नरकयातना भोगून नंतर दहा जन्म गाढवीण होते. त्यानंतर दोन जन्म कोल्हीण होऊन मग मानवयोनीत जन्म घेते. तशात बाल-विधवा होऊन ती दासी बनते.’’</p>
<p class="TXT"><span class="char-style-override-4">ब्राह्मण म्हणाला—</span>‘‘भगवन्! जर आपला माझ्यावर अनुग्रह असेल तर मला कन्यादानाचे फल काय मिळते, त्याचे वर्णन करून सांगा. त्याबरोबर त्याचा यथार्थ विधीही सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘ब्रह्मन! रूपवान, गुणवान, कुलीन, तरुण, समृद्धिशाली आणि धन-धान्याने संपन्न अशा वराला कन्यादान करण्याचे जे फल मिळते ते श्रवण कर. जो माणूस आभूषणयुक्त कन्येचे दान करतो, त्याच्याकडून पर्वत, वन-उपवनांसह संपूर्ण पृथ्वीचे दान घडते. जो पिता कन्येचा मोबदला घेऊन खातो, तो नरकात जातो. जो मूर्ख आपल्या कन्येला विकतो त्याचा नरकातून कधी उद्धार होत नाही. जो लोभाला बळी पडून अयोग्य पुरुषाला कन्यादान करतो, तो रौरव नरकात पडून शेवटी चांडाळ होतो.* म्हणून विद्वान पुरुष जावयाकडून मोबदला घेण्याचा विचार कधीही मनात आणीत नाही. आपल्याकडून जावयाला जे काही दान केले जाते ते अक्षय होते. पृथ्वी, गाय, सोने, धन, धान्य आणि वस्त्र इत्यादी जे काही जावयाला वरदक्षिणा म्हणून दिले जाते, ते अक्षय फल प्राप्त करून देते. ज्याप्रमाणे घागरीला बांधलेला दोर तुटला तर तो घागरीसह विहिरीत पडतो. तसे दाता जर कबूल केलेले दान देणे विसरून गेला आणि याचकाने दात्याला स्मरण करवून दान मागितले नाही तर ते दोघेही नरक भोगतात. सात्त्विक पुरुषाने जावयास कबूल केलेल्या वस्तू अवश्य द्याव्यात. जर त्याने दिल्या नाहीत तर तो नरकात जातो. आणि पुढील जन्मी दान घेणाऱ्याचा दास म्हणून जन्माला येतो.</p>
<p class="Footnotes-Bold">* य:पुन:शुल्कमश्नाति स याति नरकं नर:।</p>
<p class="Footnotes-Bold">विक्रीत्वा चात्मजां मूढो नरकान्न निवर्तते॥</p>
<p class="Footnotes-Bold">लोभादसदृशे पुंसि कन्यां यस्तु प्रयच्छति।</p>
<p class="Footnotes-Bold">रौरवं नरकं प्राप्य चाण्डालत्वं च गच्छति॥ </p>
<p class="Footnotes-Right">(पद्मपु०, सृष्टिख० ४९/९०-९१)</p>
<p class="TXT">खूप खाणारा, फार दूर राहणारा, फारच श्रीमंत, अत्यंत दुष्ट, नीच कुलाचा आणि मूर्ख अशा सहा जणांना कन्यादान करू नये. त्याचप्रमाणे फार म्हातारा, अत्यंत दीन, रोगी, अतिशय जवळ राहणारा, अत्यंत क्रोधी आणि असंतुष्ट अशा सहा जणांनाही कन्यदान करू नये. अशा माणसांना कन्यादान केल्यास तो दाता नरकात जातो. धनाच्या लोभाने अथवा सन्मान प्राप्त होण्याच्या आशेने अथवा एक कन्या दाखवून दुसरी कन्या जो विवाहात दान देतो, तो नरकगामी होतो. जो पुरुष दररोज हे परमश्रेष्ठ उपाख्यान श्रवण करतो, त्याची जन्म-जन्मांतराची पापे नष्ट होतात.’’</p>


<p class="Page-Break"> </p>
<p class="Heading" id="toc_marker-6">तुलाधाराच्या सत्यतेची व समतेची प्रशंसा, सत्य भाषणाचे माहात्म्य, लोभ-त्यागाविषयी एका शूद्राची कथा आणि मूक चांडाळ इत्यादींचे परमधामगमन</p>
<p class="TXT"><span class="char-style-override-4">ब्राह्मण म्हणाला—</span>‘‘प्रभो! जर माझ्यावर आपली कृपा असेल तर आता तुलाधाराचे चरित्र आणि त्याचा अनुपम प्रभाव यांचे सविस्तर वर्णन करून सांगा.’’</p>
<p class="TXT"><span class="char-style-override-4">श्रीभगवान म्हणाले—</span>‘‘जो सत्याचे पालन करीत लोभ आणि दोषबुद्धीचा त्याग करून दररोज थोडे दान करतो, त्याच्याकडून नित्य उत्तम दक्षिणेने युक्त अशा शंभर यज्ञांचे अनुष्ठान होत असते. सत्यानेच सूर्याचा उदय होतो, सत्यामुळेच वायू वाहतो, सत्याच्या प्रभावानेच समुद्र आपली मर्यादा उल्लंघन करीत नाही आणि भगवान कच्छप या पृथ्वीला आपल्या पाठीवर धारण करतात. सत्यानेच तिन्ही लोक आणि सर्व पर्वत टिकून आहेत. जो सत्यभ्रष्ट होतो त्याला निश्चितच नरकाला जावे लागते. जो सत्य बोलतो आणि सत्य कर्माला धरून राहतो तो याच शरीराने भगवंतांच्या धामात जाऊन भगवत्स्वरूप होतो. सत्यानेच समस्त ऋषि-मुनी मला प्राप्त होऊन शाश्वत गतीमध्ये राहिले आहेत. सत्यामुळेच राजा युधिष्ठिर सशरीर स्वर्गाला गेला.* त्याने सर्व शत्रूंना जिंकून धर्मानुसार प्रजेचे पालन केले, अत्यंत दुर्लभ तसेच विशुद्ध राजसूय यज्ञाचे अनुष्ठान केले. तो दररोज चौऱ्याऐंशी हजार ब्राह्मणांना भोजन घालीत होता. आणि त्यांना हवी तेवढी दक्षिणा देत होता. त्या ब्राह्मणांपैकी प्रत्येकाचे द्रारिद्रॺ दूर झाले आहे, याची खात्री करून घेतल्यावरच तो ब्राह्मण समुदायाला निरोप देत असे. हा सर्व त्याच्या सत्याचाच प्रभाव होय. राजा हरिश्चंद्र हा सत्याचा आश्रय घेतल्यानेच वाहन, परिवार तसेच आपल्या विशुद्ध शरीरासह सत्यलोकी गेला आहे. याशिवायही पुष्कळ राजे, सिद्ध, महर्षी, ज्ञानी आणि यज्ञकर्ते होऊन गेले की, जे कधीही सत्यापासून विचलित झाले नाहीत. म्हणून जगतामध्ये जो सत्यपरायण असतो तो जगताचा उद्धार करण्यास समर्थ असतो. महात्मा तुलाधार सत्य भाषी आहे. सत्य बोलण्यामुळेच या जगात त्याची बरोबरी करणारा दुसरा कोणीही नाही. हा तुलाधार कधीही खोटे बोलत नाही. महाग आणि स्वस्त असलेल्या सर्व प्रकारच्या वस्तूंची खरेदी-विक्री करण्यात हा फार बुद्धिमान आहे.</p>
<p class="Footnotes-Bold">* सत्येनोदयते सूरो वाति वातस्तथैव च।</p>
<p class="Footnotes-Bold">न लङ्घयेत्  समुद्रस्तु कूर्मो वा धरणीं यथा॥</p>
<p class="Footnotes-Bold">सत्येन लाेकास्तिष्ठन्ति सर्वे च वसुधाधरा:।</p>
<p class="Footnotes-Bold">सत्याद्‍भ्रष्टोऽथ य: सत्त्वोऽप्यधोवासी भवेद् ध्रुवम्॥</p>
<p class="Footnotes-Bold">सत्यवाचि रतो यस्तु सत्यकार्यरत: सदा।</p>
<p class="Footnotes-Bold">सशरीरेण स्वर्लोकमागत्याच्युततां व्रजेत् ॥</p>
<p class="Footnotes-Bold">सत्येन मनुय: सर्वे मां च गत्वा स्थिरा: स्थिता:।</p>
<p class="Footnotes-Bold">सत्याद् युधिष्ठिरो राजा सशरीरो दिवं गत:॥</p>
<p class="Footnotes-Right">(पद्मपु०, सृष्टि० ५०/३-६)</p>
<p class="TXT">विशेषत: साक्षीदाराचे वचनच उत्तम मानले गेले आहे. कितीतरी साक्षीदार सत्यभाषण करण्यामुळे अक्षय स्वर्गाला प्राप्त झाले आहेत. जो विद्वानवक्ता सभेत जाऊन सत्य बोलतो, तो निरनिराळॺा यज्ञांनीही दुर्लभ अशा ब्रह्मलोकात जातो. जो सभेत सत्यभाषण करतो त्याला अश्वमेध यज्ञाचे फल मिळते. लोभ आणि द्वेषाला बळी पडून खोटे बोलण्याने मनुष्य रौरव नरकात जातो. तुलाधार सर्वांचा साक्षीदार आहे. तो मानवात साक्षात सूर्यच आहे. लोभाचा परित्याग केल्यास मनुष्य स्वर्गातील देवता होतो, ही विशेष गोष्ट आहे. </p>
<p class="TXT">एक महान भाग्यवान शूद्र होता; तो कधीही लोभाच्या आहारी जात नसे. तो धान्य-बाजारातून धान्याचे कण वेचून आणून, भाजी-पाला खाऊन तसेच शेतातून धान्याचे दाणे वेचून आणून मोठॺा कष्टाने जीवन-निर्वाह करीत होता. त्याच्याजवळ दोन जीर्ण वस्त्रे होती. तो करतलावरची भिक्षा घेत असते. त्याला काही मिळाले नाही तरी तो दुसऱ्याचे धन घेत नसे. एके दिवशी त्याची परीक्षा घेण्यासाठी मी नवीन दोन वस्त्रे घेऊन गेलो आणि नदीच्या काठावर एका कोपऱ्यात ती व्यवस्थित ठेवून मी बाजूला उभा राहिलो. शूद्राने त्या दोन्ही वस्त्रांकडे पाहिले, पण त्याला त्यांचा मोह झाला नाही. कोणाची तरी विसरून राहिली असतील, असे समजून तो शांतपणे घरी निघून गेला. कदाचित् फार काही मोठा लाभ नाही; या विचाराने त्याने ती वस्त्रे घेतली नसावीत म्हणून मी उंबराच्या फळामध्ये सोन्याचा तुकडा घालून त्याच जागी ठेवला. मगध प्रदेश, नदीचे तीर आणि कोपऱ्यातील निर्जन स्थान, अशा जागी त्याने ते अद्भुत फळ पाहिले. त्यावर दृष्टी पडताच तो म्हणाला—‘‘नको नको! हे काहीतरी मुद्दाम ठेवलेले दिसत आहे. हे फळ मी घेतले तर माझी निर्लोभ वृत्ती नष्ट होईल. या धनाचे रक्षण करण्यास फार त्रास होतो. या धनामुळे अहंकार निर्माण होतो. जसजसा लाभ होत जातो, तसतसा लोभ वाढत जातो. लाभानेच लोभाची उत्पत्ती होते. लोभी माणसाला सदा नरकात पडून राहावे लागते. जर हे गुणरहित असे धन माझ्या घरी राहिले तर माझ्या पत्नीला आणि पुत्रांना उन्माद निर्माण होईल. उन्माद हा कामापासून उत्पन्न होणारा विकार आहे. त्यापासून बुद्धी भ्रमित होते. भ्रमाने मोह आणि अहंकार यांची उत्पत्ती होते. त्यापासून क्रोध आणि लोभ निर्माण होतो. हे सर्व जर जास्त वाढले तर तपश्चर्या नष्ट होईल. तपश्चर्या नष्ट झाली तर चित्ताला मोहात टाकणारे मालिन्य उत्पन्न होईल. त्या मलिनतारूपी साखळीत बांधला गेल्यावर मनुष्य आपली प्रगती करू शकत नाही.’</p>
<p class="TXT">असा विचार करून तो शूद्र ते फळ तेथेच टाकून आपल्या घरी निघून गेला. त्यावेळी स्वर्गातील देवगण प्रसन्नतेने ‘शाब्बास! शाब्बास!’ म्हणून त्याची प्रशंसा करू लागले. तेव्हा मी एका बौद्ध भिक्षूचे रूप घेऊन त्याच्या घराजवळ गेलो आणि लोकांना त्यांचे भविष्य सांगू लागलो. विशेषत: पूर्वी घडलेल्या गोष्टी सांगत होतो. त्यामुळे ही बातमी चहूकडे पसरली. बरेच लोक तेथे येऊ लागले. हे ऐकून शूद्राची पत्नीही माझ्याकडे आली आणि आपल्या भाग्याचे कारण विचारू लागली. त्यावेळी मी तिच्या मनातील गोष्ट ताबडतोब सांगितली. तिला एकांतात म्हटले, ‘बाई ग! विधात्याने आज तुझ्यासाठी खूप धन दिले होते, परंतु तुझ्या मूर्ख पतीने त्याचा स्वीकार केला नाही. तुझ्या घरी तर मुळीच धन नाही. म्हणून तुझा पती जोपर्यंत जिवंत आहे, तोपर्यंत त्याला द्रारिद्रॺच भोगावे लागेल, यात काही संशय नाही. माते! तू घरी लवकर परत जा आणि पतीला त्या धनासंबंधी विचार.’ हे ऐकून ती आपल्या पतीजवळ गेली आणि त्या दु:खदायक वृत्तांताविषयी विचारू लागली. तिचे बोलणे ऐकून शूद्राला फार आश्चर्य वाटले. त्याने थोडा वेळ विचार केला आणि पत्नीला घेऊन तो माझ्याकडे आला आणि एकांतात मला म्हणाला, ‘क्षपणका! सांगा, तुम्ही काय म्हणत होता?’</p>
<p class="TXT"><span class="char-style-override-4">क्षपणक म्हणाला—</span>‘‘अहो! तुम्हाला प्रत्यक्ष धन प्राप्त झाले तरीही तुम्ही त्याचा तिरस्कार करून त्याला कस्पटाप्रमाणे तुच्छ समजून ते घेतले नाही. असे का बरे केले? तुमच्या नशिबातच भोग घेण्याचे नसावे, असे मला वाटते. द्रव्य नसल्यामुळे तुम्हांला व तुमच्या कुटुंबाला जन्मभर दु:ख भोगावे लागेल. दररोज प्रेतवत अवस्था भोगावी लागेल. म्हणून ते द्रव्य त्वरित घ्या आणि निष्कंटक भोग भोगा.’’</p>
<p class="TXT"><span class="char-style-override-4">शूद्र म्हणाला—</span>‘‘क्षपणका! मला द्रव्याची इच्छा नाही. धन हे संसारबंधनात टाकणारे जाळे आहे. त्यात अडकलेल्या माणसाचा कधीही उद्धार होत नाही. धनासंबंधी इहलोकातील आणि परलोकातील जे दोष आहेत, ते सांगतो, ऐका. धन जवळ असल्यास चोर, नातेवाईक, राजा यांच्यापासून त्या माणसाला भीती असते. सर्वजण श्रीमंत व्यक्तीला त्याचे धन हडप करण्यासाठी ठार मारण्याची इच्छा करतात. मग धन सुख देणारे कसे असेल? धन हे प्राणघातक आणि पाप घडविणारे आहे. धनवानाचे घर काळ आण कामादी विकारांचे निवासस्थानच बनते. म्हणून धन दुर्गतीचे मुख्य कारण होय.’’</p>
<p class="TXT"><span class="char-style-override-4">क्षपणक म्हणाला—</span>‘‘ज्याच्याजवळ द्रव्य असते, त्यालाच मित्र भेटतात. ज्याच्याजवळ धन असेल त्यालाच सर्वजण भाऊ-बंधू असतात. कुल, शील, पाण्डित्य, रूप, भोग, यश आणि सुख हे सर्व धनवानालाच प्राप्त होतात. धनहीन मनुष्याचा तर त्याची पत्नी व पुत्रही त्याग करतात. मग त्याला मित्र कसे मिळतील? जे जन्मापासूनच द्ररिद्री आहेत ते धर्माचे अनुष्ठान कसे करू शकतील? स्वर्गप्राप्तीला उपकारक असणारे असे जे सात्त्विक यज्ञकार्य, तसेच विहिरी खोदणे इत्यादी काम हे धन नसल्यास होऊ शकणार नाहीत. दान हे जगासाठी स्वर्गाची पायरी आहे. परंतु ते निर्धन व्यक्तीकडून होणे अशक्य आहे. व्रत इत्यादींचे पालन, धर्मोपदेश इत्यादींचे श्रवण, पितृयज्ञ इत्यादींचे अनुष्ठान तसेच तीर्थयात्रेचे अनुष्ठान, ही सर्व शुभाशुभकर्मे धनहीन मनुष्य करू शकत नाही. रोगाचे निवारण, पथ्याचे सेवन, औषधांचा संग्रह, स्वत:च्या शरीराचे रक्षण तसेच शत्रूंवर विजय प्राप्त करणे इत्यादी कार्येसुद्धा धनानेच घडून येतात. म्हणून ज्यांच्याजवळ पुष्कळ धन असेल त्यालाच इच्छेनुसार भोग प्राप्त होऊ शकतात. धन जवळ असल्यास दानानेही तुम्हांला स्वर्गाची प्राप्ती होऊ शकते.’’</p>
<p class="TXT"><span class="char-style-override-4">शूद्र म्हणाला—</span>‘‘कामनांचा त्याग केल्यानेच सर्व व्रतांचे पालन होते. क्रोधाचा त्याग केल्यास तीर्थयात्रा घड़ते. दया अंगी बाणली तर जप केल्यासारखे होते. संतोष हेच शुद्ध धन आहे. अहिंसा हीच फार मोठी सिद्धी आहे. शिलोञ्छवृत्ती ही उत्तम जीविकेचे साधन आहे. भाजीपाल्याचा आहार हा अमृतासारखा आहे. उपवास हीच उत्तम तपश्चर्या आहे. संतोषच माझ्यासाठी फार मोठा भोग आहे. एका पैशाचे दान हेच माझ्यासारख्या व्यक्तिसाठी महादान आहे. मला परस्त्री मातेसारखी आणि परधन मातीच्या ढेकळासारखे आहे. परस्त्री सर्पिणीसारखी भयंकर विषारी असते. हे सर्व माझे यज्ञ होत. हे गुणनिधे! त्याच कारणामुळे मी त्या धनाचा स्वीकार करीत नाही. ही गोष्ट मी अगदी सत्य सांगत आहे. चिखलात हात घालून पुन्हा धूत बसण्यापेक्षा त्याला स्पर्श न करणे, हेच चांगले आहे.’’</p>
<p class="TXT"><span class="char-style-override-4">श्रीभगवान म्हणाले—</span>‘‘नरश्रेष्ठा! शूद्राने असे म्हणताच संपूर्ण देवगण त्याच्या अंगावर आणि मस्तकावर पुष्पवर्षाव करू लागले. स्वर्गात नगारे वाजू लागले. गंधर्वांचे गायन होऊ लागले. त्याचवेळी आकाशातून विमान पृथ्वीवर आले. देवगण म्हणाले—‘‘धर्मात्मा! या विमानात बसा आणि सत्यलोकी जाऊन दिव्य भोग भोगा. तुमच्या भोगांना कालाची सीमा नाही. अनंतकाळापर्यंत तुम्हांला पुण्याचे फल भोगावयाचे आहे.’ देवगणांनी असे म्हटल्यावर शूद्र म्हणाला, ‘या क्षपणकाला असे ज्ञान, अशी क्रिया आणि अशा प्रकारची भाषण करण्याची शक्ती कशी प्राप्त झाली? अथवा माझी सत्त्वपरीक्षा पाहण्यासाठी साक्षात धर्म हाच तर येथे आला नसावा?’’ शूद्राचे असे वचन ऐकून क्षपणकाच्या रूपात उपस्थित असलेला मी हसून म्हणालो—‘‘महामुने! मी साक्षात विष्णू आहे. तुझा धर्म जाणण्यासाठी मी येथे आलो होतो. आता आपल्या परिवारासह स्वर्गाला जा.’’</p>
<p class="TXT">त्यानंतर तो शूद्र दिव्य वस्त्र-अलंकार धारण करून एकदम आपल्या परिवारासह स्वर्गाला निघून गेला. अशा प्रकारे त्या शूद्र परिवारातील सर्वलोक लोभाचा त्याग केल्यामुळे स्वर्गाला गेले. बुद्धिमान तुलाधार धर्मात्मा आहे. तो सत्य धर्मात प्रतिष्ठित आहे. त्याच कारणामुळे देशांतरात होणाऱ्या घटना त्याला ज्ञात होतात. तुलाधारासारखी प्रतिष्ठित व्यक्ती देवलोकातसुद्धा नाही. जो माणूस सर्व प्रतिष्ठित होऊन या पवित्र उपाख्यानाचे श्रवण करतो, त्याची जन्मजन्मांतरातील पापे तत्काळ नष्ट होतात. एक वेळ त्याचा पाठ करण्याने त्याला सर्व यज्ञांचे फल प्राप्त होते. तो इहलोकात श्रेष्ठ आणि देवतांनाही पूज्य होतो.’’</p>
<p class="TXT"><span class="char-style-override-4">व्यास म्हणतात—</span>‘‘त्यानंतर मूक चांडाळ इत्यादी सर्वच धर्मात्मे परमधामाला जाण्याच्या इच्छेने भगवंताजवळ आले. त्यांच्याबरोबर त्यांची पत्नी आणि इतर परिवारही होता. एवढेच नव्हे तर त्यांच्या घराशेजारी असलेल्या पाली तसेच नाना प्रकारचे लहान मोठे कृमी-कीटक होते. ते देवस्वरूप होऊन त्यांच्या मागोमाग जाण्यासाठी उपस्थित होते. त्यावेळी देवता, सिद्ध आणि महर्षिगण, ‘धन्य, धन्य’ असे म्हणत फुलांचा वर्षाव करू लागले. विमानांत आणि वनांत देवतांचे नगारे वाजू लागले. ते सर्व महात्मे आपापल्या विमानावर आरूढ होऊन विष्णुधामाला गेले. नरोत्तम ब्राह्मणाने हे अद्भुत दृश्य पाहून श्रीजनार्दनाला म्हटले—‘देवेश! मधुसूदन! मला काही उपदेश करा.’ श्रीभगवान म्हणाले—‘हे वत्सा! तुझ्या माता-पित्याचे चित्त शोकाने व्याकूळ होत आहे, त्यांच्याकडे जा. त्यांची प्रयत्नपूर्वक आराधना कर, मग माझ्या धामात त्वरित तू येशील. माता-पित्यासारख्या देवता देवलोकातही नाहीत. त्यांनी तुझ्या शिशुपणाच्या काळात तुझ्या घृणास्पद शरीराचे सदा पालन केले आहे; त्या शरीराचे पोषण करून वाढविले आहे. तू त्यावेळी अज्ञानरूपी दोषांनी युक्त होतास. माता-पित्याने तुला सज्ञान बनविले आहे. चराचर प्राण्यांसह संपूर्ण त्रैलोक्यातही त्यांच्यासारखे पूज्य कोणीही नाही .’’</p>
<p class="TXT"><span class="char-style-override-4">व्यास म्हणतात—</span>‘‘त्यानंतर देवगण हे मूक चांडाळ, पतिव्रता शुभा, तुलाधार वैश्य, सज्जनाद्रोहक आणि वैष्णव संत, या पाचही माहात्म्यांना बरोबर घेऊन प्रसन्नतेने भगवंताची स्तुती करीत वैकुंठधामास गेले. ते सर्वजण अच्युतस्वरूप होऊन संपूर्ण लोकांच्यावर वास करू लागले. नरोत्तम ब्राह्मणानेही प्रयत्नपूर्वक माता-पित्याची आराधना करून थोडॺाच काळात परिवारासह भगवद्धाम प्राप्त केले. शिष्यांंनो! त्या पाच माहात्म्यांचे पवित्र उपाख्यान मी तुम्हांला सांगितले. जो याचा वाचना अथवा याचे श्रवण करील त्याची कधीही दुर्गती होणार नाही. तो ब्रह्महत्या इत्यादी पापांनी कधीही लिप्त होऊ शकणार नाही. मनुष्य कोटॺवधी गोदानांनी जे फल प्राप्त करतो, पुष्करतीर्थाच्या आणि गंगेच्या स्नानाने त्याला ज्या फलाची प्राप्ती होते, तेच फल एक वेळ हे उपाख्यान केवळ श्रवण केल्याने प्राप्त होते।’’</p>


<p class="Page-Break"> </p>
<p class="Heading" id="toc_marker-7">गीतेची महिमा</p>
<p class="TXT">गीता गंगेपेक्षाही श्रेष्ठ आहे. शास्त्रांमध्ये गंगास्नानाचे फल मुक्ती हे सांगितले गेले आहे. परंतु गंगेत स्नान करणारा स्वत: मुक्त होतो, तो दुसऱ्यांना मुक्त करण्यास समर्थ नसतो. परंतु गीतारूपी गंगेत बुडी मारणारा स्वत: तर मुक्त होतोच, शिवाय दुसऱ्यांनाही मुक्त करण्यास समर्थ असतो. गंगा तर भगवंतांच्या चरणांपासून निघाली आहे आणि गीता साक्षात भगवान नारायणाच्या मुखारविंदातून निघाली आहे. शिवाय जो येऊन गंगेत स्नान करतो, त्यालाच ती मुक्त करते; परंतु गीता तर घराघरात जाऊन त्यांना मुक्तीचा मार्ग दाखविते. याच सर्व कारणांमुळे गीतेला गंगेपेक्षा श्रेष्ठ म्हटले गेले आहे.</p>
<p class="TXT">गीता गायत्रीपेक्षा श्रेष्ठ आहे. गायत्री-जपाने मनुष्याची मुक्ती होते, ही गोष्ट बरोबर आहे. परंतु गायत्री-जप करणाराही स्वत:च मुक्त होतो. गीतेचा अभ्यास करणारा तारणहार बनतो. मुक्तिदाता भगवंतच जर त्याच्या अधीन होतो तर मुक्तीबद्दल काय बोलायचे? मुक्ती तर त्याच्या पायाच्या धुळीमध्ये निवास करते. तो तर मुक्तिछत्रच उघडतो.</p>
<p class="TXT">गीतेला आपण स्वत: भगवंतापेक्षाही श्रेष्ठ म्हटले तर कोणतीही अतिशयोक्ती होणार नाही. भगवंतांनी स्वत: म्हटले आहे-</p>
<p class="SHLOK">गीताश्रयेऽहं तिष्ठामि गीता मे चोत्तमं गृहम्।</p>
<p class="SHLOK">गीताज्ञानमुपाश्रित्य त्रीँल्लोकान् पालयाम्यहम्॥</p>
<p class="TXT-Right">(वाराहपुराण)</p>
<p class="TXT">‘‘मी गीतेच्या आश्रयाने राहतो, गीता माझे श्रेष्ठ घर आहे. गीतेच्या ज्ञानाचे साहाय्य घेऊनच मी त्रैलोक्याचे पालन करतो.’’</p>
<p class="TXT-Right">(‘गीता-तत्त्वविवेचनी’ नावाच्या ग्रंथातून)</p>


<p class="Page-Break"> </p>
<p class="First-End-Page-text" id="toc_marker-8">शेवटचं पान</p>


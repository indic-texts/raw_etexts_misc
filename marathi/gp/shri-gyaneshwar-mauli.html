
<p class="First-End-Page-text para-style-override-1" id="toc_marker-1"><span class="char-style-override-1" xml:lang="en-GB">पहिले पान</span><span class="char-style-override-2" xml:lang="en-GB"></span></p>
<p class="Titel-Page---Shri-Hari para-style-override-2">॥ श्रीहरि:॥</p>
<p class="Title-Page---Book-Name">श्री ज्ञानेश्वर माउली</p>
<p class="Title-Page---Book-Name-Hindi">मराठी</p>
<p class="Tavmev-Mata--pita"> </p>
<p class="Tavmev-Mata--pita">त्वमेव माता च पिता त्वमेव</p>
<p class="Tavmev-Mata--pita">त्वमेव बन्धुश्च सखा त्वमेव।</p>
<p class="Tavmev-Mata--pita">त्वमेव विद्या द्रविणं त्वमेव</p>
<p class="Tavmev-Mata--pita">त्वमेव सर्वं मम देवदेव॥</p>
<p class="Tavmev-Mata--pita"> </p>
<p class="Title-Page---Author-Name">दीपक भागवत</p>
<p class="Title-Page---Gita-Seva-Trust para-style-override-3">गीता सेवा ट्रस्ट<span class="char-style-override-3"></span></p>


<p class="Page-Break">॥ श्रीहरि:॥</p>
<p class="Heading" id="toc_marker-2">निवेदन</p>
<p class="Shlok-Color-2">यदा यदा हि धर्मस्य ग्लानिर्भवति भारत।</p>
<p class="Shlok-Color-2">अभ्युत्थानमधर्मस्य तदात्मानं सृजाम्यहम्॥</p>
<p class="TXT-Right">श्रीमद्भगवद्गीता ४.७॥</p>
<p class="TXT">“श्रीभगवान अर्जुनाला म्हणतात, हे भारता! जेव्हा जेव्हा या विश्वात धर्माचा ऱ्हास होऊन अधर्म वाढू लागतो, तेव्हा तेव्हा मी (त्या त्या कार्याला अनुरूप स्वरूपात) स्वत:ला प्रगट करतो.</p>
<p class="TXT">हे विश्व भगवंतांचे आहे. त्यामुळे याची व्यवस्था ठेवण्यासाठी त्यांनाच वेळोवेळी या ठिकाणी अवतार घ्यावे लागतात. गीतेतील तत्त्वज्ञान सामान्य लोकांच्या दैनंदिन जीवनात उपयुक्त असूनही संस्कृत भाषेत व सूत्रमय रूपात असल्यामुळे लोकांपर्यंत ते पोहोचू शकत नव्हते. यासाठीच भगवंतांनी ज्ञानेश्वररूपात अवतार घेऊन भावार्थदीपिकेच्या रूपाने तेच तत्त्वज्ञान लोकभाषेत व उदाहरणांच्या साह्याने सुलभ केले. शिवाय सामान्य लोकांना या कलिकराल कालात मनुप्रणीत कर्मकांड आचरता येणे कठीण आहे, हे पाहून ‘हरि मुखे म्हणा, हरि मुखे म्हणा’ अशी नामजपाची सहजसुलभ साधना देणाऱ्या भागवतधर्माचा प्रचार-प्रसार करून लाखो लोकांना परमार्थाकडे वळवणाऱ्या भक्तिमार्गाची पुन:स्थापना त्यांनी केली. या अवतारात भक्तांबरोबरच अभक्तांनाही त्यांनी प्रेमाने भगवत्प्रवण केले. त्यांचे हे प्रेम पाहून त्यांना संतमंडळींनी ‘माउली’ (माता) म्हणून संबोधले. पंढरपुरक्षेत्री भगवान पांडुरंगांच्या ‘विठ्ठल, विठ्ठल’ या नामघोषाइतक्याच भक्तिभावाने आजही लाखो भाविक ‘निवृत्ति-ज्ञानदेव-सोपान-मुक्ताबाई’ हा नामघोष करून पंढरी दुमदुमून टाकतात. तो भक्तीचा सोहळा काय वर्णावा!</p>
<p class="TXT">हि किमया करणाऱ्या संत शिरोमणी श्री ज्ञानेश्वर माउलींचे रसाळ व भावपूर्ण चरित्र महाराष्ट्रातील सुप्रसिद्ध संस्कारकथाकार श्री. दीपक भागवत (कोल्हापूर) यांनी लिहिले आहे. भगवंतांची व भक्तांची चरित्रे प्रसिद्ध करून भक्तिमार्गाचा प्रसार करण्याच्या धोरणानुसार आम्ही हे चरित्र प्रसिद्ध करीत आहोत. याचा मराठी भाविकांना खात्रीने लाभ होईल व एक चांगले चरित्र वाचायला मिळाल्याचा आनंद मिळेल, अशी अपेक्षा करतो.</p>


<p class="Page-Break"> </p>
<p class="Heading" id="toc_marker-3">विठ्ठलपंत</p>
<p class="TXT">यज्ञाचे अनुष्ठान सुरू होते. भव्य यज्ञमंडप उभा होता. वेगवेगळ्ॺा धर्मस्थळांकडून वेदशास्त्र जाणणारे ऋत्विज मुद्दाम आमंत्रित केले होते. तीळ, तांदूळ, दर्भ, तूप इत्यादींची जय्यत तयारी सुरू होती. विचार, खल होऊन यज्ञवेदी साकारली होती. यज्ञसमिधांचे ढिग जवळच्या अरण्यातून आणून रचले होते. पाकशाळेत भोजनसिद्धता सुरू होती. खाद्यपदार्थांचा सुगंध वायुलहरींबरोबर नासिकेत घुसून उदरापर्यंत जात होता. त्यामुळे खाण्याची आर्त वाढत होती. पाकशाळेजवळच भोजनमंडप उभा होता. यज्ञास आरंभ झाला. मंत्रघोषांनी वातावरण दुमदुमले. दुपारी भोजनाची वेळ झाली. विप्रगण, गावकरी आपापल्या रांगेत पाटांवर बसून मिष्टान्नांवर ताव मारू लागले. यज्ञासाठी समिधा आणणारे, स्वच्छता करणारे, घाम गाळून मंडप उभा करणारे अंत्यज, भिल्ल मात्र मंडपापासून दूर उभे. एक तरुण हे सारे पहात होता. अन्न सेवन करण्याची खरी गरज ज्यांना आहे, नेमके तेच त्यापासून दूर. त्याच्या मनात विलक्षण चीड निर्माण झाली. त्याने या यज्ञसमारंभाचा प्रमुख धुंडाळून काढला. मोठ्या निर्धारी स्वरात म्हणाला, “बाहेर कष्टानं भुकेली माणसं उभी आहेत. त्यांच्या अन्न व्यवस्थेचं काय?” प्रमुखाच्या भृकुटी उंचावल्या. तो म्हणाला, “सर्व काम शिस्तबद्ध, धर्मानुसार सुरू आहे. आधी ॠत्विज, पंडित. मग यजमान आणि त्यांचे सांगाती. नंतर उर्वरित कर्मचारी आणि सेवकवर्ग, तदनंतर अन्य गावकरी आणि तदनंतर शेवटी भिल्ल, निषाद, अंत्यजांना अन्नदान करण्यात येईल.” तो  तरुण  आणखीच  संतापला, “या कष्टकऱ्यांना अन्नदान. तेही साऱ्या पंगती झाल्यावर?” प्रमुख शांत स्वरात म्हणाला, “होय, उर्वरित सर्व अन्न त्यांना यज्ञमंडपाबाहेर आणून दान करण्यात येईल. आपला काही आक्षेप?” तो तरुण म्हणाला, “अहो श्रेष्ठी, आपल्या बोलण्यानं मला केवळ अचंबा वाटत नाही तर क्रोध येत आहे. यांनी रानावनात फिरून होमासाठी काष्ठं, पत्री, फळं आणली,  धान्याची ओझी वाहून आणली. तेला-तुपाचे हंडे डोक्यावरून वाहिले. खऱ्या यज्ञाची पूर्ण पूर्वतयारी यांनीच केली. आणि यांनाच भुकेनं अन्नाची प्रतीक्षा करत तिष्ठत ठेवायचं?” यावर तो प्रमुख उपहासाने म्हणाला, “मोठे करुणासागर दिसता आपण, ते शूद्र आहेत याची आपणास कल्पना आहे ना?” तरुणाकडे या उपहासालाही उत्तर होते, “त्यांनी आणलेली काष्ठं, धान्य, तेलतूप इत्यादी व्यवस्था कशी चालली आपल्याला?” यावर तो प्रमुख म्हणाला, “मोठे विद्वान दिसता आपण. उच्चारांवरून वाटतं आपण ब्राह्मण असावेत. आणि तरी आपण जाणत नाही की, तुलसीपत्रांनी अभिमंत्रित जल शिंपडल्यावर या वस्तू शुद्ध होतात.” यावर तो तरुण म्हणाला, “मग याच न्यायानं या बाहेर उभ्या असलेल्या लोकांवरही जल शिंपडा आणि त्यांना सर्वांसमवेत भोजनास बसवा.” प्रमुख त्रासिक स्वरात म्हणाला, “आपल्याबरोबर वाद घालण्यास मला सवड नाही. आपण भोजनास बसणार असाल तर बसा.” प्रमुख तरुणाच्या उत्तराची अपेक्षा न करता निघून गेला. तरुण संतापून म्हणाला, “भोजन, क्षुधातृष्णा तर पशुपक्षीही शमवतात. त्याहून सर्वस्वी निराळा माणूस. त्याच्या ठायी क्षुधातृषेशिवाय दया, करुणा, शांती, परोपकार निर्माण होण्यासाठी ईश्वरानं त्या माणसाला दिली बुद्धी. वेद, उपनिषदं, शास्त्रांची निमिर्तीही विश्व-कल्याणासाठीच.</p>
<p class="Shlok-Color-2">सर्वेऽत्र सुखिन: सन्तु, सर्वे सन्तु निरामया:।</p>
<p class="Shlok-Color-2">सर्वे भद्राणि पश्यन्तु, मा कश्चित् दु:खमाप्नुयात्॥</p>
<p class="TXT">हा महामंत्रही सर्वांचं मंगल व्हावं म्हणूनच. या ‘सर्वां’त जातिभेद कुठं आला? हा ब्राह्मण, हा क्षत्रिय, हा वैश्य, हा शूद्र हा भेदभाव कुठं आहे?”</p>
<p class="TXT">तो तरुण त्या मंडपाबाहेरच्या अंत्यजांकडे आला. त्यांनाही त्यांची बाजू घेऊन भांडणारा तरुण आपला वाटू लागला होता. “चला, यांचं अन्न नको, यांची भिक्षा नको. चार घरी कोरडा शिधा मागू. मी उत्तम पाक करतो. तळ्यातलं निर्मल जल आणि तीन दगडांची गगनछताखालची चूल. आनंदानं जेवू.” अंत्यज गहिवरले. त्यांना या तरुणाचे अप्रूप वाटले. त्यांच्या मनात प्रथमच स्वाभिमानाची ज्योत निर्माण झाली. चालता चालता ते या तरुणाचे स्वत:शीच असणारे प्रकट बोलणे ऐकू लागले. त्याच्या मुखातून वेदान्त सोप्या भाषेत व्यक्त होत  होता. “ईश्वरानं किती पशू, किती पक्षी निर्माण केले. कीटकापासून हत्तीपर्यंतच्या आकाराचे. कोणी पाण्यात विहार करावा, तर कोणी आकाशात भरारी मारावी. कोणी जमिनीवर नाचावं, बागडावं. वनस्पती, वृक्षांपासून माणसांपर्यंत, सुंदर आणि अथांग विश्व निर्माण केलं. यात विविधता खूप, पण चैतन्याचं एकमेव तत्त्व. त्यात भेदभाव नाही. तो जर भेदभाव करत नाही, तर आपण भेदभाव करणारे कोण?  दैत्याचा पुत्र प्रल्हाद. त्याच्या रक्षणार्थ तो ईश्वर नृसिंह रूप घेऊन स्तंभातून प्रकटला. रामावतारात तर त्याची वानरांशी मैत्री होती. कृष्णावतारात  तर तो साऱ्या गोकुळाचा सखा. देवानं  जातपात  मानली  नाही.  मग  आपण कोण?  देवनिर्मित वृक्ष, नद्या भेदभाव मानत नाहीत, मग आपण कोण? नाही, हा धर्म नाही. ही संस्कृती नाही. हे अहंकारानं भरलेलं कर्मकांड आहे, निव्वळ कर्मकांड!”</p>
<p class="TXT">भिक्षा मागून शिधा गोळा केला. शेताच्या काठावरून भाजीपाला आला. भिल्लांनी कोरडे सरपण आणले. मीठ-मिरची आणली. अंत्यजांनी आपल्या झोपडीतून मातीची भांडी आणली. तीन दगडांची चूल मांडली गेली. गोलगोल भाकरी, कालवण, भात तयार झाला. वास नाकांत घुसला. तोवर भिल्लांनी पानांना काटक्यांनी जोडून पत्रावळी तयार केल्या. द्रोण बांधले. तिनच पदार्थ पण घास प्रेमाचे, स्नेहाचे. गोलाकार पंगत बसली. देवाला नमस्कार करून सारे एकत्र जेवले, तृप्त झाले. हि तृप्ती आगळीच होती. इथे जठराग्नीबरोबर मनही तृप्त झाले होते.</p>
<p class="TXT">यज्ञाच्या पूर्णाहुतीचा दिवस. आज यज्ञात बोकडाला बळी द्यायचे होते. त्याला भरपूर, पौष्टिक खाद्य देऊन धष्टपुष्ट केले होते. गंध, माळा, गुलाल, रेशमी वस्त्र घालून त्याला बळी देण्यासाठी तयार ठेवले होते. त्या बिचाऱ्याला हि माणसे आपल्यावर इतके प्रेम का करताहेत हे कळत नव्हते. विप्रगणांचा सामूहिक मंत्रघोष सुरू होता. होता होता मंत्रघोषाचा स्वर उंचावला, उच्चारणाचा वेग वाढला. तो ‘अज’ म्हणजेच बोकड धरून यज्ञवेदीजवळ नेला जात असताना परत तोच तरुण वेगाने पुढे सरसावला.</p>
<p class="TXT">“थांबा, हा धर्म नाही. हा जीवही ईश्वरानंच निर्माण केलेला आहे. याचा बळी देऊन तुम्ही महापाप करताहात. मी याला बळी देऊ देणार नाही.”</p>
<p class="TXT">“यज्ञात बळी देण्याची पूर्वीपासून प्रथा आहे.”</p>
<p class="TXT">“पूर्वी तरी ही प्रथा कोणी पाडली. तुम्ही-आम्ही माणसांनीच! पूर्व परंपराच जपायची असेल, तर धान्याच्या पिठाचा पशू  करून त्याचं हवन करा.”</p>
<p class="TXT">“बळी सजीव प्राण्याचा द्यायचा आहे. निर्जीव  प्राण्याचे हवन शास्त्रमान्य नाही.”</p>
<p class="Basic-Paragraph">“सजीव प्राणीच हवा असेल तर माझा बळी द्या. मी तयार आहे.” </p>
<p class="TXT">हा संवाद सुरू असताना यज्ञवेदीजवळचे ऋत्विज घाईघाईने आले.  “हवनमुहूर्त  टळून उपयोग नाही. चला,  वेळ  का  चाललाय?” या तरुणाचा त्यात व्यत्यय आला आहे म्हटल्यावर, “त्याच्याशी वाद काय घालत बसलाय? चार रट्टे हाणून  मंडपाबाहेर फेकून द्या त्याला.” मग त्या तरुणाला लाथा-बुक्‍क्यांनी मारत, फरपटत मंडपाबाहेर जोरात ढकलून  देण्यात आले. ढोपरे फुटली, एक दोन ठिकाणी खरचटले, शरीर माराने ठणकू लागले. पण शारीरिक वेदनेपेक्षा मानसिक खेद जास्त होता. देवाच्या नावावर, धर्माच्या नावावर पापाचार सुरू आहे. दंभ, अहंकार याने भरलेले लोक चुकीच्या मार्गाने समाज नेताहेत. तो तरुण उठला. हात-पाय ठसठसत होते. वस्त्रांवरची धूळ झटकली. उपरण्याने तोंड पुसले. सावरून तो ते ठिकाण सोडून पुढे निघाला. यज्ञासाठी जमलेले लोक आपसात विचारत होते, “कोण हा तरुण? नाव काय याचं? हा कुठला?”</p>
<p class="TXT">हा विठ्ठलपंत गोविंदपंत कुलकर्णी. हा आपेगावचा. हे आपेगाव पैठणपासून चार कोसांवर गोदावरीच्या उत्तरेच्या काठी आहे. हे कुळकर्णी माध्यंदिन शाखेचे देशस्थ यजुर्वेदी ब्राह्मण. कुलकर्णी पद-वृत्ती यांच्याकडे पूर्वापार चालत आलेली. शालिवाहन शके १०६० च्या सुमारास हरिहरपंत कुलकर्णी आपेगावी कुळकर्ण बघत होते. त्यांना दोन पुत्र आणि एक कन्या. थोरला रामचंद्रपंत, धाकटा केशवपंत. कन्या मोहनाबाई. केशवपंत उपनयन झाल्यावर वर्षभरातच अकाली निजधामी गेले. कन्या मोहनाबाई उपवर झाल्यावर तिचा विवाह देवगडचे नरहरपंत माचवे यांच्या पुत्रासंगे झाला. हरिहरपंतांकडून कुळकर्ण रामचंद्राकडे आले. रामचंद्राकडून ते पद त्यांचा पुत्र गोपाळपंताकडे आले. गोपाळपंतांचे पुत्र त्र्यंबकपंत. हे त्र्यंबकपंत मात्र मोठे कर्तबगार होते.</p>
<p class="TXT">उपनयन संस्कारानंतर त्र्यंबकपंतांनी देवगडावर जाऊन वेदशास्त्र अध्ययन केले. नंतर ते तत्कालीन राजे देवगडकर जाधव यांची सेवा करू लागले. राजाज्ञेप्रमाणे त्यांनी बीड देशाच्या देशाधिकाऱ्याचे काम केले. हे काम त्यांनी पाच वर्षे केले. त्यातील तीन वर्षे दुष्काळ पडला. पण त्र्यंबकपंतांनी मुक्त हस्ताने दुष्काळग्रस्तांच्या मुखी घास घातला. अनेकांचे प्राण वाचवले. पुढे उत्तरकालात त्र्यंबकपंतांवर गोरक्षनाथांची कृपावृष्टी झाली. भगवच्चिंतनात ते रममाण होऊ लागले. त्र्यंबकपंतांना गोविंदपंत आणि हरिपंत असे दोन पुत्र. यांपैकी हरिपंत सैन्यात सामील झाले. शत्रूशी दोन हात करता करता त्यांना वीरमरण आले. पुत्राच्या अकाली मृत्यूने त्र्यंबकपंत अंतर्मुख झाले. त्यांना राजसेवा आणि गृहस्थाश्रमाचा वीट आला. गोरक्षनाथ भ्रमण करत आपेगावी आले. त्र्यंबकपंतांनी त्यांच्याकडून अनुग्रह घेतला. उत्तरवयी ते हरिभक्तीत रंगून गेले. त्यांची आपेगावात समाधी आहे.</p>
<p class="TXT">त्र्यंबकपंताचे पुत्र गोविंदपंत, त्यांची पत्नी निराबाई. गोविंदपंत गायत्रीची उपासना करत असत. गोविंदपंत आणि निराबाई यांना गोरक्षनाथांचे शिष्य गहिनीनाथ यांनी ब्रह्मोपदेश केला. गहिनीनाथांनी आपल्या झोळीतून रक्षा काढली. ती रक्षा पाण्यात टाकून ते पाणी निराबाईना पिण्यास दिले. या प्रसादाने त्यांना जो पुत्र झाला तो ‘विठ्ठलपंत’.</p>
<p class="Shlok-Color-2">बैसोनि एकांती गुरुगम्य गोष्टी।</p>
<p class="Shlok-Color-2">वेदांत परिपाठी शास्त्रबोध।</p>
<p class="Shlok-Color-2">नित्य शुद्ध बुद्ध निविर्कार पूर्ण।</p>
<p class="Shlok-Color-2">उमेसी जें ज्ञान शिव सांगे।</p>
<p class="Shlok-Color-2">तेंचि सच्चिदानंद साकार जीव प्राण।</p>
<p class="Shlok-Color-2">शरीर जाय क्षीण जयापरी।</p>
<p class="Shlok-Color-2">तेंचि हें  सर्व विठोबाचें नाम।</p>
<p class="Shlok-Color-2">निराईस प्रेम गहिनीनाथीं।</p>
<p class="Shlok-Color-2">बैसलिया  दोघे भ्रतारवल्लभे।</p>
<p class="Shlok-Color-2">उदरींच्या गर्भें तेंचि ध्यान।</p>
<p class="Shlok-Color-2">भक्ति नवमास भरले पूर्ण दिवस।</p>
<p class="Shlok-Color-2">आलें वैराग्य डोळस मूर्तिमंत। </p>
<p class="Shlok-Color-2">विठ्ठल आवडी  ठेवियेलें नाम।</p>
<p class="Shlok-Color-2">निराईस प्रेम गहिनीनाथीं।</p>
<p class="TXT-Right">(नामदेव गाथा - ८७३-७४)</p>
<p class="TXT">विठ्ठलपंत जन्मत:च विवेकी आणि विरक्तवृत्तीचे. मातुलगृही म्हणजेच पैठणला त्यांचे शिक्षण झाले. काव्य, व्याकरण, शास्त्र, वेद यांचे शिक्षण त्यांनी घेतले. नंतर त्यांनी माता-पित्यांची अनुमती घेतली आणि ते तीर्थयात्रेस निघाले. सर्वांत प्रथम ते युगंधर श्रीकृष्णाच्या दर्शनार्थ द्वारकेला गेले. द्वारकेहून ते पिंडारकाला गेले. तेथून ते सुदामपुरी म्हणजेच पोरबंदरला गेले. ज्या ठिकाणी श्रीकृष्ण-रुक्मिणीचा विवाह झाला, ते मूळमाधव तीर्थ त्यांनी पाहिले. नंतर योगेश्वराने आपले अवतारकार्य समाप्त केले, त्या भालुकातीर्थी ते गेले. तेथून प्रभास म्हणजेच सोरटी सोमनाथ, मुचकुंदगुंफा अशी तीर्थे करत ते नाशिक जिल्ह्यातील सप्तशृंगीला गेले. पुढे त्र्यंबकेश्वरास जाऊन त्यांनी कुशावर्ती स्नानानुभूती घेतली. मग गंगाद्वाराला वंदन करून ब्रह्मगिरीला सव्य प्रदक्षिणा घातली. नंतर विठ्ठलपंत भीमाशंकरला गेले. तेथून ते अलंकापुरी म्हणजेच आळंदीला आले. स्कंदपुराणात या आळंदीला आनंदवन, वारुण, कपिल, अलकावती इत्यादी विविध नावांनी संबोधले आहे.</p>
<p class="Shlok-Color-2">कृते चानंदविपिनं त्रेतायां वारुणं स्मृतम्।</p>
<p class="Shlok-Color-2">द्वापरे कपिलं ज्ञेयं अलकाख्यं कलौ युगे॥</p>
<p class="TXT">आळंदी, इंद्रायणीच्या तीरावरचे लहानसे गाव. गावात सिद्धेश्वराचे प्राचीन मंदिर. तेही या पवित्र नदीकाठीच. मंदिरापासून नदीपर्यंत छोटासा घाट. स्वच्छ, निर्मळ इंद्रायणी. विठ्ठलपंतांचे मन प्रसन्न झाले. हातातले गाठोडे घाटावरल्या स्वच्छ दगडावर ठेवले. इंद्रायणीच्या जलास हाताने स्पर्श करून नम्र वंदन केले. हळूहळू पात्रात उतरले. आपल्या लक्षावधी किरणांनी जगताला तेज देणाऱ्या सूर्यनारायणास नमस्कार केला. वैखरीने गायत्री मंत्र म्हणू लागले.</p>
<p class="Shlok-Color-2">“ॐ भूर्भुव:स्व:। तत्सवितुर्वरेण्यं भर्गो देवस्य धीमहि।  </p>
<p class="Shlok-Color-2">धियो यो न: प्रचोदयात्॥”</p>
<p class="TXT">स्नानमंत्र म्हणत स्नान केले. स्नान उरकून धोतर, उपरणे आदी वस्त्रे धुतली. नवीन धूतवस्त्रे परिधान केली. देवळाजवळच्या ओवरीत गाठोडे ठेवून मंदिरात आले. सिद्धेश्वराच्या मंदिरात येऊन ध्यानसाधनेस बसले. स्वच्छ, सुंदर मंदिर; समोर पवित्र इंद्रायणी, सभोवती आठ दहा अजानवृक्ष. शिवाय इतर लतावेली आहेतच. लोकांचा फारसा गलबला नाही. अध्यात्म-साधनेस शांत स्थळ आहे. ओवरीत डेरा देऊन त्रिकाल स्नान, साधना सुरू केली.</p>
<p class="TXT">विठ्ठलपंतांचे नित्यकर्म सुरू होते. दुपारी भोजनसमयी चार गृही भिक्षा मागावी, शरीरधर्म चालण्याइतके अन्न ग्रहण करावे. बाकी वेळ साधनेत नामस्मरणात व्यतीत करावा. विश्रांती घेत असतानाही मनात ईशचिंतनच. या तरुणाचे निरीक्षण एक धार्मिक सदाचारी गृहस्थ करत होते. हा तरुण त्यांच्या मनी ठसत होता. जावई म्हणून याने त्यांच्या हृदयात स्थान निर्माण केले होते. गृहस्थांचे नाव सिधोपंत कुलकर्णी. चोवीस गावचे कुळकर्ण त्यांच्याकडे होते, त्यात आळंदीचाही समावेश होता. पत्नीचे नाव उमाबाई. त्यांना एक रुक्मिणी नामक उपवर झालेली कन्या. विठ्ठलपंतांच्या विश्रांतीच्या कालावधीत सिधोपंत त्यांच्यासमीप आले. “आपण तेजस्वी साधक दिसता. कोण आपण, कुठले, आपले गोत्र कोणते?” विठ्ठलपंत म्हणाले, “मी विठ्ठल गोविंदपंत कुलकर्णी. आपेगावीचे कुलकर्णी. वत्स गोत्र, पंचप्रवर, माध्यंदिन, शुक्लयजुर्वेदी ब्राह्मण. तीर्थाटन करत इथवर आलो. ही जागा साधनेस शांत, पवित्र वाटली.” सिधोपंतांना कौतुक वाटले, ते म्हणाले, “उद्या दुपारी आमच्या घरी भोजनास यावे. नकार देऊ नये.” विठ्ठलपंतांनी होकार दिला. </p>
<p class="TXT">दुसऱ्या दिवशी दुपारी, भोजनसमयी विठ्ठलपंत सिधोपंतांच्या गृही गेले. प्रशस्त सारवलेले अंगण. मध्यभागी तुळशीवृंदावन. एका बाजूला जनावरांचा गोठा. समोर मोठी ओसरी. कोनाड्यात कुळकर्णाची पत्रे, दऊत, बोरू वगैरे साहित्य. मोठे घर. जमिनी, भिंती लख्ख सारवलेल्या. सिधोपंत, उमादेवींनी प्रसन्नचित्त स्वागत केले. रुक्मिणीने वाकून नमस्कार केला.  देवाधर्माचा संवाद करत सिधोपंत, विठ्ठलपंत भोजन करत होते. मायलेकी वाढत होत्या. भोजन झाल्यावर सिधोपंतांनी विठ्ठलपंतांना गोठ्याशेजारी असलेल्या स्वतंत्र पण मोठ्या खोलीत नेले. भिंतीतली कपाटे, त्यात ग्रंथसंपदा. चार वेद, दहा उपनिषदे, शतपथ ब्राह्मण, ऐतरेय ब्राह्मण, वाल्मीकी रामायण, व्यासरचित महाभारत, शंकराचार्यांची भाष्ये; एकाहून एक अमूल्य ग्रंथ. रेशमी वस्त्रांत बांधून नेटके ठेवलेले. हे ग्रंथ पाहून विठ्ठलपंतांना मनापासून आनंद वाटला. त्यांनी सिधोपंतांना विचारले, “मी एकेक ग्रंथ घेऊन पारायण करून परत आणून देईन. याला आपण अनुमती द्याल का?” सिधोपंत म्हणाले, “नाही, याला माझी अनुमती नाही. मात्र आपणच आमच्याकडे निवास करावा अशी माझी इच्छा आहे. पत्नीशी बोलणे झाले आहे. या स्वतंत्र खोलीतच आपण राहावे. ग्रंथाध्ययन आणि साधना करावी. आम्ही कोणी आपल्याला व्यत्यय आणणार नाही, उलट पक्षी चार गृही भिक्षा मागावी, तीन दगडांच्या चुलवणावर शिधा शिजवावा; यात जाणारा समय वाचेल. अधिक साधना करता येईल.”</p>
<p class="TXT">सिधोपंतांचा आग्रह आणि पोथ्यांचे आकर्षण यामुळे विठ्ठलपंतांनी होकार दिला. सिधोपंतांनाही खूप बरे वाटले.</p>


<p class="Page-Break"> </p>
<p class="Heading" id="toc_marker-4">विठ्ठल-रुक्मिणी</p>
<p class="TXT">विठ्ठलपंत सिधोपंतांकडे आले. सिधोपंतांनी त्यांची उत्तम व्यवस्था ठेवली. सिधोपंत, उमादेवी आणि रुक्मिणी तिघेही त्यांच्या सेवेत काही कमी पडू देत नसत. विठ्ठलपंतांनी अध्ययनास प्रथम वेद घेतले. चार वेदांचे अध्ययन करून मग उपनिषदे, पुराणे अभ्यासण्याचा त्यांचा मानस होता. ऋग्वेदाचे अध्ययन झाले, यजुर्वेदाच्या अध्ययनास आरंभ केला. सिधोपंतांची मनस्वी इच्छा होती की, विठ्ठलपंतांचे रुक्मिणीकडे लक्ष जावे. रुक्मिणी होतीही तशीच; नम्र, सालस, सेवाभावी. विठ्ठलपंतांची पूजेची सारी तयारी तीच करत असे. घराची झाडझूड, स्वयंपाक, अतिथी-स्वागत इत्यादी गृहकर्तव्यात अतिशय तत्पर. उत्तम धर्मसंस्कारांनी अलंकृत झालेले श्रद्धापूर्ण मन. तिच्यात कोणताच उणेपणा नव्हता. पण विठ्ठलपंत पूर्ण विरक्त. सारे चित्त भगवंताकडे लागलेले. संसाराचा लेशमात्र विचारही नाही.</p>
<p class="TXT">एक दिवस सायंकाळी सिधोपंत आणि विठ्ठलपंत सिद्धेश्वर दर्शनासाठी मंदिरात गेले होते. मंदिरात देवाचे दर्शन घेतले. अर्धप्रदक्षिणा घालून बाहेर येऊन एका पारावर टेकले. सिधोपंत विठ्ठलपंतांचा हात हाती घेऊन म्हणाले, “काल रात्री मला एक स्वप्न पडलं. साक्षात पांडुरंग माझ्या स्वप्नी आला. रुक्मिणीसाठी आपली निवड करा, असं म्हणाला. अलौकिक घडायचं आहे, असं म्हणून तो अंतर्धान पावला. नंतर आपण आणि माझी कन्या रुक्मिणी यांचा विवाहसोहळा मी स्वप्नीच पाहिला. मी माझ्या कन्येविषयी बोलू नये, पण...” बोलताना सिधोपंत मधेच थांबले. विठ्ठलपंतही काही क्षण गप्पच राहिले. नंतर एक दीर्घ उच्छ्वास सोडून म्हणाले, “का ठाऊक नाही, पण संसार नकोच वाटतो. संग्रहाचा हव्यास, संततीचा मोह, नात्यांची माया, हे सारे या एका कायेचे चोचले. विशाल मनाच्या शांतीसाठी अखिल विश्वात व्यापून राहिलेला निर्गुण निराकार असा ईश्वर प्राप्त करावा, अशी मनाला मोठी ओढ लागली आहे. अध्ययन, सत्संग, नामस्मरण हिच जीवनसाधना आहे. गुरुकृपा लाभली तर मार्ग अधिक स्पष्ट. या साऱ्या मार्गात संसार कुठंच येत नाही.” सिधोपंत अधिक प्रसन्न होऊन म्हणाले, “हि सारी साधना आमच्या घरी राहून शांतचित्त करता येईल. परंपरागत कुळकर्ण आहे. मोठं घर आहे. दूध-दुभतं, अन्न, वस्त्र यात काही कमतरता नाही. निवास, भोजन आणि पत्नीसेवेने चिंतारहित मन असेल. अपार साधना करा. आपणाकडून धनकमाईची अपेक्षा नाही. माझ्या पत्नीची अशीच इच्छा आहे आणि रुक्मिणी आमच्या आज्ञेबाहेर नाही.” विठ्ठलपंत यावर काहीच बोलले नाहीत. दोघेही घरी परतले.</p>
<p class="TXT">दिवसांमागून दिवस जाऊ लागले. विठ्ठलपंतांचे चार वेदांचे अध्ययन संपन्न झाले. उद्यापासून नवीन ग्रंथाध्ययनास आरंभ करायचा. त्या रात्री भगवन्नाम घेत ते निद्राधीन झाले. मध्यरात्रीचा समय होता. त्या रात्री गाढ झोपेत असताना स्वप्नामध्ये एकदम एक तेजोमय प्रकाशवलय निर्माण झाले. मंद स्मित करत तो पांडुरंगच समोर येऊन उभा राहिला. विठ्ठलपंतांनी त्या जगत्पालकाच्या चरणावर मस्तक ठेवले. दर्शनाने सद्गदित झाले. “भगवंता”, इतकेच त्यांच्या मुखातून व्यक्त झाले. भगवंत स्मितमुखाने म्हणाले, “अलौकिक घडायचे आहे. नियोजनानुसारच तू इथवर आला आहेस. सिधोपंतांची कन्याच तुझी या जन्मातली भार्या आहे. स्विकार कर. तुझ्या जीवनाचे चंदन होईल. संततीचा परिमळ युगानुयुगे सुगंधानुभव मानवमात्राला देत राहील.” विठ्ठलपंत म्हणाले, “जशी आज्ञा.” भगवंत अंतर्धान पावले.</p>
<p class="TXT">विठ्ठलपंत जागे झाले. आपल्याला संसार करायचा नाही आणि भगवंताची हि अशी आज्ञा. या आज्ञेपूर्वी सिधोपंतांनाही असाच स्वप्नदृष्टांत. खरंच यात भगवंतांची काही निराळीच योजना असणार. तेव्हा भगवंत आज्ञा प्रमाण!</p>
<p class="Shlok-Color-2">मग विश्वी विश्वंभर व्यापुनिया स्थानी।</p>
<p class="Shlok-Color-2">येऊनिया स्वप्नी काय बोले ॥</p>
<p class="Shlok-Color-2">भक्ति आणि ज्ञान वैराग्य आवडी।</p>
<p class="Shlok-Color-2">हे वसती उघडी तुझ्या अंगी ॥</p>
<p class="Shlok-Color-2">मूर्तिमंत चारी जन्मती इच्या उदरी। </p>
<p class="Shlok-Color-2">म्हणोनि स्वीकारी आज्ञा माझी ॥</p>
<p class="TXT-Right">(संत नामदेव गाथा)</p>
<p class="TXT">सकाळीच विठ्ठलपंतांनी सिधोपंतांना आपल्या स्वप्नीचा वृत्तांत सांगितला. सिधोपंतांचा आनंद तो काय वर्णावा! त्यांनी लगेच देवघरात जाऊन भगवंतांचे चरण धरले. “देवा, याहून अधिक काय हवं!” ज्येष्ठ सरत होता. शेवटचा अवघा एकच विवाहमुहूर्त शिल्लक होता. तोच निश्चित केला. सिधोपंत गावचे कुलकर्णी. वैभव कमी नव्हते. मना-जोगता जावई प्राप्त झाला होता. भगवंतांनी हा सुयोग घडवून आणला होता. त्याच्याच राउळी त्याच्याच साक्षीने विवाहसोहळा संपन्न झाला. सिद्धेश्वराच्या मंदिरात विठ्ठल-रुक्मिणी संसारबद्ध झाले. मुहूर्त इतक्या अल्पावधीत होता की, आपेगावला विठ्ठलपंतांच्या मातापित्यांना कळवण्यासही सवड मिळाली नाही. लग्नसमारंभ यथासांग झाला. पंढरीची आषाढी वारी समीप आली. विठ्ठलपंतांची पांडुरंगाच्या दर्शनाची इच्छा होती. सिधोपंतांना त्यांनी ती बोलून दाखवली. सिधोपंतांना आनंद झाला. ते आणि घरची सारीच मंडळी विठ्ठलपंतांबरोबर पंढरपुरास निघाले.</p>
<p class="TXT">पांडुरंगाचे नामस्मरण करत सारेजण पंढरीस येऊन पोहचले. विठ्ठलाच्या दर्शनाने धन्य धन्य झाले.</p>
<p class="Shlok-Color-2">शरच्चन्द्रबिम्बाननं चारुहासं।</p>
<p class="Shlok-Color-2">लसत्कुण्डलाक्रान्तगण्डस्थलान्तम्॥</p>
<p class="Shlok-Color-2">जपारागबिम्बाधरं कञ्जनेत्रं।</p>
<p class="Shlok-Color-2">परब्रह्मलिंगं भजे पाण्डुरंगम्॥</p>
<p class="TXT">विठू-माउलीचे दर्शन घेऊन सारेजण आळंदीस परतले. विठ्ठलपंतांचे मन मात्र संसारात कधीच रमले नाही. भगवंताचं नामस्मरण, त्याचेच चिंतन, तोच एक श्वासोच्छ्वास अशी त्यांची स्थिती होती. आळंदीस येण्यापूर्वी त्यांनी उत्तरेकडच्या तीर्थयात्रा केल्या होत्या. आता दक्षिणेस जावे. तेथील तीर्थे पाहावीत. दर्शनानंद सेवावा, अशी इच्छा त्यांना झाली. येताना मातापित्यांकडं आपेगावी जावे. त्यांना वंदन करून घडलेल्या बाबी कथन कराव्यात. त्यांनी आपली इच्छा सिधोपंतांना बोलून दाखविली. सिधोपंत म्हणाले, “आपण दक्षिणतीर्थे जरूर करावीत. परंतु परस्पर आपेगावी जाऊ नये. दक्षिणतीर्थे आटोपल्यावर आळंदीस यावे. रुक्मिणी, आम्ही उभयता असे सारेजणच आपेगावी जाऊ. आम्हांसही आपल्या मातापित्यांना भेटायचं आहे.” विठ्ठलपंतांनी होकार दिला आणि तीर्थाटनासाठी ते दक्षिणेकडे निघाले.</p>
<p class="TXT">गिरीचा व्यंकोबा म्हणजेच तिरुपतीचे दर्शन घेतले. मग कृष्णाकाठी असलेला श्रीशैल पर्वत. ते ज्योतिर्लिंग स्थान आहे. तेथे त्यांनी मल्लिकार्जुनेश्वराचे दर्शन घेतले. समुद्राच्या किनारी असलेल्या गोकर्ण महाबळेश्वरी आले. दक्षिणेतील काशी म्हणजेच कांचीला आले. तेथून ते मदुरेस गेले. मीनाक्षीचे दर्शन घेतले. तेथून त्यांनी रामेश्वर गाठलं. तेथून वीस मैलावर असलेल्या धनुष्कोटीमध्ये सागरस्नान केले. कृष्णाकाठची अन्य तीर्थें करत ते करवीर निवासिनी अंबाबाईचे दर्शन घेण्यासाठी कोल्हापुरी आले. देवीचे दर्शन घेऊन मग ते आळंदीस परतले. आता साऱ्यांनीच आपेगावी जायचे होते.</p>
<p class="TXT">गोविंदपंत आणि नीराबाई नेत्रांमधून अश्रू गाळत होते. चातकाप्रमाणे पुत्रपरतीची प्रतीक्षा करत होते. येणाऱ्याजाणाऱ्याकडे, साधुसंतांकडे अधीरपणे चौकशी करत होते. आणि एक दिवस अचानक केवळ पुत्रच नव्हे तर सून आणि पत्नीसह व्याही असे येऊन घरासमोर उभे. गोविंदपंत आणि नीराबाईरचा आनंद किती, कसा आणि कोणत्या शब्दांत वर्णावा! त्या आनंदात आपल्या अनुमतीविना मुलाने विवाह केला, ही गोष्टही विसरून गेली. पुत्रपरतीच्या आनंदापुढे सारे गौण ठरले. सिधोपंतांनी येताना वेगवेगळे अहेर आणले होते. त्यांनी ते मोठ्या सन्मानाने गोविंदपंतांना प्रदान केले. जावयाघरचे आदरातिथ्य स्वीकारून ते आणि उमादेवी आळंदीस परतले. जनरीतीप्रमाणे विठ्ठलपंत पत्नीसह आपेगावीच राहिले. विठ्ठलपंत विरक्तच होते, पण संसारात होते. रुक्मिणी सासू-सासरे, पती यांच्या सेवेत कुठेही उणी ठरत नव्हती. अशी सून भाग्यवंतांनाच लाभते असे त्या दोघांनाही वाटले. त्यांच्या जीवनाची संध्याकाळ समाधानात गेली. रात्र व्हायची होतीच, ती झाली. गोविंदपंत आणि नीराबाई वार्धक्याने निजधामी गेले. विठ्ठलपंत अधिकच उदास झाले. संसारत्याग करून संन्यास ग्रहण करण्याची भाषा करू लागले. रुक्मिणी धास्तावली. तिने आळंदीस आपल्या पित्यास निरोप धाडला. सिधोपंत आपेगावी आले. त्यांना जावयाची लक्षणे ठीक दिसली नाहीत. त्यांनी त्या दोघांनाही परत आळंदीस आणले.</p>
<p class="TXT">विठ्ठलपंत संसारात रमेनात. एकांतात रुक्मिणीस म्हणत, “संसार नको वाटतो, सगळे मायापाश त्यागून संन्यास घ्यावा. एका ईश्वरावाचून अन्य कोणताही विचार नको असं वाटतं.” रुक्मिणी समजुतीच्या स्वरात म्हणायची, “इथं आपल्याला काय कमी आहे? आपल्या संसारासाठी तुम्ही काही मिळवलं पाहिजे असं नाही. इथं राहूनही देवाची भक्ती करता येईल. त्यासाठी संसारत्याग कशासाठी?” घाबरून जाऊन तिने आपल्या पित्यास सांगितले. सिधोपंतांनीही जावयास समजावले. “आपण स्वत: ज्ञानी आहात. संततीशिवाय संसारास पूर्णत्व येत नाही. संतती प्राप्त झाल्यावर संन्यस्त व्हावे की नको त्याचा निर्णय करू. तूर्त संसारात राहूनच ईशभक्ती करावी.” विठ्ठलपंतांच्या मनीचा संन्यास काही जाईना. ते रुक्मिणीला संन्यासग्रहणाची अनुमती वारंवार मागू लागले. ती वारंवार नकार देऊ लागली. शेवटी एक दिवस विठ्ठलपंत म्हणाले, “गंगास्नान घडावे, अशी अतीव इच्छा आहे. गंगेला स्नानासाठी तरी जाऊ ना?” रुक्मिणी निरुपायाने होकार देती झाली. मग काय, पडत्या फळाची आज्ञा! विठ्ठलपंत घराबाहेर पडले.</p>
<p class="Shlok-Color-2">जैसा गारोड्यापासोनि नाग सुटला।</p>
<p class="Shlok-Color-2">अरण्यात वारुळीं प्रवेशला॥</p>
<p class="Shlok-Color-2">की पिंजऱ्यातूनि रावा उडाला।</p>
<p class="Shlok-Color-2">जाऊनि बैसला वृक्षावरी॥</p>
<p class="TXT-Right">(श्री भक्तविजय-अध्याय-८)</p>
<p class="TXT">विठ्ठलपंत तडक वाराणसीस आले. तेथे त्रिवेणी संगमात स्नान केले. माधवपूजा करून प्रयागास आले. तेथे माघस्नान केले. तेथून ते पुष्करास आले. तिथे गीता-आख्यान सुरू होते. ‘संसार दुस्तर आहे. माया दुर्धर आणि अनिवार्य आहे. ईश-चिंतनच जन्ममरणाचा फेरा चुकवेल. ईश्वराशी तद्रूप होणं, त्याला अनन्य भावानं शरण जाणं हा एकमेव उपाय आहे.’ जणू  विठ्ठलपंतांच्या मनातलेच निरूपण सुरू होते. </p>
<p class="TXT">गंगाकिनारी रामानंद स्वामींचा मठ होता. त्यांचे दर्शन स्नानसमयी विठ्ठलपंतांना झाले होते. यतीचे तेज लपून राहात नाही. आपण स्वीकारलेल्या मार्गात सद्गुरू हवा, त्याचा अनुग्रह हवा. एक दिवस गंगास्नान करून विठ्ठलपंत रामानंद स्वामींच्या मठी आले. येताच त्यांच्या चरणी माथा टेकला. “महाराज, मला संन्यास ग्रहण करायचा आहे. त्याची दीक्षा आपण मला द्यावी अशी प्रार्थना आहे.” यतींनी विठ्ठलपंतांकडे निरखून पाहिले. त्यांनी विचारले, “आपण कोण? कोठून आलात?” हात जोडून विठ्ठलपंत म्हणाले, “ मी  विठ्ठल. समज आल्यापासून विरक्तीने माझा ठाव घेतला. एका ईश्वराशिवाय अन्य ध्यास नाही. उत्तर, दक्षिण दोन्ही दिशांची तीर्थाटने घडली. सद्गुरूंच्या अनुग्रहाशिवाय मार्गदर्शन नाही. आता मला कसलेच पाश उरले नाहीत. ईश्वराशी एकरूप होण्याची एकमेव इच्छा आहे. कृपया आपण मला संन्यासदीक्षा द्यावी, अशी या दीनाची विनंती आहे.” रामानंद स्वामींना विठ्ठलाच्या मुखावर ईश्वरभेटीची आर्तता दिसली. त्यांनी त्यांना संन्यासदीक्षा दिली. ‘चैतन्य’ असे त्यांचे दीक्षेनंतर नामकरण केले.</p>
<p class="TXT">आळंदीची स्थिती काय वर्णावी! जावई घर सोडून गेला. सिधोपंत, उमादेवी चिंताग्रस्त  झाले. रडून रडून रुक्मिणीचे अश्रू आटले. केवळ दु:ख करत राहाणे हा त्यावरचा उपाय नव्हता. तीही धर्मसंस्कारित घरातली होती. तिने कठोर व्रतारंभ केला. पहाटसमयी उठावे.  इंद्रायणीत स्नान करावे. मध्याह्नसमयापर्यंत सुवर्णपिंपळ म्हणजेच अश्वत्थाला प्रदक्षिणा घालाव्यात. वाणीने नामजप करत रहावे. डोईवरील केसांची एकच साधी वेणी घालावी. एकभुक्त रहावे.  ईश्वर आणि पतिपरमेश्वर याहून अन्य चिंतन नसावे. असे कठोर व्रत तिने एक तप म्हणजे बारा वर्षे केले. या व्रतानं तिची काया तेजोमय झाली. आणि एक दिवस ते व्रत फळाला आले.</p>
<p class="TXT">रामानंद स्वामी आपल्या शिष्यसमुदायासह रामेश्वराच्या यात्रेस निघाले होते. मार्गात त्यांचा मुक्काम आळंदीस पडला. आळंदीस एक मारुतीचे राऊळ होते.  तिथे त्यांनी उतरायचे ठरवले. नित्यनेमानुसार रुक्मिणी सायंकाळी हनुमंताच्या दर्शनासाठी देवळात आली. हनुमंताचे दर्शन घेतले. प्रदक्षिणा घातली. शिष्यासमवेत बसलेल्या यतिश्रेष्ठांकडे तिचे लक्ष गेले. रुक्मिणीने त्यांच्या चरणांना वाकून स्पर्श केला. विनम्र भावाने वंदन केले. यतिश्रेष्ठांनी “पुत्रवती भव” असा आशीर्वाद दिला. रुक्मिणी चमकली आणि खिन्नशी हसली. यतिश्रेष्ठ म्हणाले “बाळ, सौभाग्यवतीस ‘पुत्रवती भव’ हाच शुभ आशीर्वाद आहे.” रुक्मिणी म्हणाली, “महाराज, मी सौभाग्यवती आहे. पण माझे पती माझ्याजवळ नाहीत. त्यांनी काशीस जाऊन संंन्यास घेतला आहे. मी पुत्रवती होणं शक्य नाही.” मग रामानंदस्वामींनी तिला तिच्या पतीचे वर्णन विचारले. ते ऐकून ते चपापले. “बाळ, घरी माता-पिता आहेत ना? त्यांना मला भेटायचं आहे.” रामानंद स्वामींनी सिधोपंत आणि उमादेवींची भेट घेतली. त्या दोघांनी या यतिश्रेष्ठाची पूजा केली. यती म्हणाले, “ तुमचा जामात तुम्हांस मिळाला, असं समजा. गार्हस्थ्याचा त्याग करून संन्यासग्रहण करणं हे महापाप आहे. पत्नीस वाऱ्यावर सोडून या मार्गात प्रवेश करणं शास्त्रसंमत नाही. आणि दुर्दैव म्हणजे मी या पापकर्मात सहभागी झालो. अशा पापाचरणानं माझं तपाचरण लयाला जाईल. आता रामेश्वर यात्रा नाही. आता आधी काशी.”</p>
<p class="TXT">रामानंदस्वामी आपल्या शिष्यांबरोबर काशीकडे परत फिरले. सोबत सिधोपंत, उमादेवी, रुक्मिणी हेही निघाले.</p>


<p class="Page-Break"> </p>
<p class="Heading" id="toc_marker-5">गृहस्थाश्रम</p>
<p class="TXT">रामानंद स्वामींसह सिधोपंत, उमादेवी आणि रुक्मिणी काशीक्षेत्री आले. आपले स्वामी समयाआधी परतलेले पाहून सर्वच शिष्यगणांस विस्मय झाला. सिधोपंत, उमादेवी आणि रुक्मिणी तिघांना एका कक्षात थांबवून स्वामी ध्यानकक्षात आले. त्यांनी एका शिष्यास विठ्ठलपंतांना घेऊन येण्यास सांगितले. विठ्ठलपंत आले. येताक्षणी त्यांनी सद्गुरूंच्या चरणांना स्पर्श करून वंदन केले. आज्ञेची वाट पाहात उभे राहिले. नंतर त्यांनी त्याच शिष्यास त्या तिघांनाही बोलावण्यास सांगितले. तिघे आले. सिधोपंत, उमादेवी आणि रुक्मिणी; पाहून विठ्ठलपंत पार गोंधळून गेले. सिधोपंत आणि उमादेवींच्या डोळ्ॺात अश्रू तरारले होते तर रुक्मिणीच्या नेत्रांमधील अश्रू आश्रमाची भूदेवी अभिषिक्त करत होते.</p>
<p class="TXT">“विठ्ठलपंत, आता आपण बोलायचे आहे. कोणतेही पाश नाहीत, या आपल्याच वचनावर विश्वास ठेवून आम्ही आपणास संन्यास दीक्षा देण्याचं महापाप केलं. विरक्ती स्विकारायची होती तर विवाह का केलात? कर्तव्यातली कमतरता किंवा कर्तव्यापासून पलायन हे तर भगवंतालाही अमान्य. बस! या क्षणापासून तू चैतन्य नाहीस. या साध्वीचा पती विठ्ठल आहेस.” स्वामी म्हणाले.</p>
<p class="TXT">“पण माझं मन संसारात रमत नाही,” विठ्ठलपंत चाचरत म्हणाले.</p>
<p class="TXT">“स्वत:च्या मनाचा विचार उत्तम करतोस. या साध्वीच्या मनाचा विचार केलास? या वृद्ध मातापित्यांच्या मनाचा विचार केलास? एवढाच निग्रह होता तर तो विवाहापूर्वी का नाही दाखवलास? त्यावेळी ठाम नकार का नाही दिला?” स्वामींनी विचारले.</p>
<p class="TXT">“माझ्या आणि माझ्या सासऱ्यांच्या, दोघांच्याही स्वप्नी स्वत: भगवंतांनी येऊन या विवाहास आज्ञा दिली,” विठ्ठलपंत म्हणाले.</p>
<p class="TXT">“साक्षात भगवंतांची आज्ञा असताना आपण संसारत्यागाचं धैर्य केलंत? पत्नीच्या भविष्याचा विचारही स्पर्शिला नाही? महत्पाप केलंत आपण. आपण मला गुरू मानत असाल, तर आपण गृहस्थाश्रमी परत जावं हीच माझी आज्ञा आहे,” स्वामी म्हणाले.</p>
<p class="TXT">“परंतु गुरुदेव! संन्यास आश्रम एकदा स्विकारल्यावर परत गृहस्थाश्रम स्विकारणं तर पाप आहे.” विठ्ठलपंत म्हणाले.</p>
<p class="TXT">“आणि विवाहानंतर पत्नीचा त्याग करणं; तिचा काही अपराध नसताना तिला अंधकारात लोटून देणं! संन्यास आश्रमाच्या स्विकृतीनंतर परत गृहस्थाश्रमी जाणं महापाप आहे हे खरंच. त्याला शास्त्रसम्मत असं प्रायश्चित्तही नाही. परंतु या पापाचं प्रायश्चित्त करण्याचा एक मार्ग आहे. पण तो भगवान पराशरांनी सांगितलेला मार्ग आहे. अन्य  स्मृतिसम्मत मार्ग नाही. अन्य स्मृतींनी चतुर्थाश्रमातून गृहस्थाश्रमात गेल्यास आरूढपतितत्वाचे पातक मानले आहे. आणि या पातकाला देहदण्ड हे एकमेव शासन आहे. परंतु पराशरांनी मात्र मार्ग दाखवला आहे,</p>
<p class="Shlok-Color-2">य: प्रत्यवसितो विप्र: प्रव्रज्यातो विनिर्गत:।</p>
<p class="Shlok-Color-2">अनाशकनिवृत्तश्च गार्हस्थ्यं चेच्चिकीर्षति॥</p>
<p class="Shlok-Color-2">स चरेत् त्रीणि कृच्छ्राणि त्रीणि चांद्रायणानि च।</p>
<p class="Shlok-Color-2">जातकर्मादिभि: सर्वै: संस्कारै: शुद्धिमाप्नुयात्॥</p>
<p class="TXT">(अर्थ- संन्यास आश्रमाचा स्विकार करून परत गृहस्थाश्रमात प्रवेश करणाऱ्यासाठी आरूढपतित हि संज्ञा आहे. ज्याने संन्यासधर्म त्यागला आहे किंवा प्रायोपवेशनापासून निवृत्त होऊन जो गृहस्थाश्रमात जाऊ इच्छित आहे, त्याने तिन कृछ्रे व तिन चांद्रायणे करून जातकर्मादी संस्कार पुन्हा करावेत. हे प्रायश्चित्त घेतल्यावर तो शुद्ध होईल.)</p>
<p class="TXT">(कृच्छ्र - पहिल्या दिवशी एकवेळा भोजन. दुसऱ्या दिवशी नक्त म्हणजेच फक्त संध्याकाळी भोजन. तिसऱ्या दिवशी न मागता जे आपोआप मिळेल तेवढेच खाणे आणि चौथे दिवशी पूर्ण उपास. या क्रमाने बारा दिवसांचे व्रत.</p>
<p class="TXT">चांद्रायण - पौर्णिमेला पंधरा घास खावेत. नंतर वद्य पक्षात एकेक घास कमी करावा. नंतर शुक्ल पक्षात एकेक घास वाढवत जावे, असे व्रत.)</p>
<p class="TXT">तर विठ्ठला, पराशर मुनींनी सांगितलेले प्रायश्चित्त घे आणि गृहस्थाश्रमाचा स्विकार कर. संसारात राहूनही ईशचिंतन करता येतं. षड्रिपूंपासून दूर राहून, इंद्रिय-संयमानं, परोपकारी वृत्तीनं संसार करणं हि एक प्रकारची ईशभक्तीच आहे. ज्ञानप्राप्तीचंच म्हणशील तर ते अनंत आहे. एकाच जन्मात त्याची प्राप्ती केवळ अशक्य.” स्वामी म्हणाले.</p>
<p class="TXT">“आपली आज्ञा शिरसावंद्य आहे. पण जननिंदेचं काय?”  विठ्ठलपंतांनी  विचारलं. “ती सहन करण्यावाचून गत्यंतर नाही. भगवान पराशरांचा संदर्भ द्यावा. त्यांनी मानला तर ठीक. नाहीतर ईश्वरेच्छा,” स्वामींनी उत्तर दिले.</p>
<p class="TXT">सिधोपंत, उमादेवी दोघांनीही स्वामींच्या चरणांवर मस्तक ठेवले. विठ्ठलपंतांच्या नेत्रांमधून अश्रू वाहात होते. त्यांनीही स्वामीचरणांवर मस्तक ठेवले. स्वामींनी त्यांना उठवले. गहिवरल्या स्वरात म्हणाले, “चैतन्या, तू माझा खरा आवडता शिष्य. तुझ्याकडून माझ्या खूप अपेक्षा होत्या. पण विधीचा न्याय निराळाच असतो. सुखी व्हा.” नंतर रुक्मिणीने स्वामींच्या चरणी मस्तक ठेवले. स्वामी उद्गारले, “पुत्रवती भव.”</p>
<p class="TXT">विठ्ठलपंतांनी तिन कृच्छ्रे, तिन चांद्रायणे केली. जातकर्म इत्यादी संस्कार परत करून घेतले. स्वामींचा आशीर्वाद व उपदेशांचे स्मरण करत ते आळंदीस आले. सिधोपंत, उमादेवी आणि रुक्मिणी आळंदीस आधीच गेले होते. जावई घरी आला. सारे घर आनंदले. पण गावाच्या मनात वेगळेच खदखदत होते. सिधोपंत कुलकर्णी होते. कुलकर्ण हे त्यांचे कर्तव्यकर्म होते. विठ्ठलपंत घरी आल्याच्या दुसऱ्या दिवशी कामाला येणारे ब्राह्मण कारकून आले नाहीत. पृच्छा केली असता, “आजपासून यायला जमणार नाही,” असे उत्तर आले. सकाळी विठ्ठलपंतांनी इंद्रायणीत स्नान केले. दर्शनासाठी सिद्धेश्वराच्या मंदिरात आले. मंदिरात नित्य पूजाअर्चा करणारे पुजारी सामोरे आले.</p>
<p class="TXT">“थांबा, आपण आत येऊन हे मंदिर भ्रष्ट करण्याचे पाप करू नका.”</p>
<p class="TXT">“परंतु माझ्या आत येण्यानं मंदिर कसं भ्रष्ट होईल?”</p>
<p class="TXT">“वा! पापाचरण करून वर हा उद्दामपणा, शोभता हो!”</p>
<p class="TXT">“यात उद्दामपणा कसला? मी इंद्रायणीत स्नान करून देवदर्शनास आलो आहे.”</p>
<p class="TXT">“स्नानानं धुऊन जाण्याजोगं तुमचं पाप नाही. ते महापाप आहे महापाप!”</p>
<p class="TXT">“मी गुरुदेवांच्या आज्ञेनुसार प्रायश्चित्त घेतलं आहे.”</p>
<p class="TXT">“कोण गुरुदेव, तो रामानंद, तोच महाढोंगी ना?”</p>
<p class="TXT">“हे पाहा, वाटलं तर माझ्या श्रीमुखात दोन मारा. परंतु माझ्या गुरुदेवांविषयी कृपया असे अपशब्द नका उच्चारू.”</p>
<p class="TXT">“उच्चारीन, दहावेळा उच्चारीन. हजार वेळा म्हणीन तो रामानंद स्वार्थी, ढोंगी, पाखंडी आहे म्हणून. काय करशील?”</p>
<p class="TXT">“देवाच्या द्वारी उभं राहून असं बोलू नये. मंदिराच्या मांगल्याचा विचार करा.”</p>
<p class="TXT">“गृहस्थाश्रमाचा स्विकार करताना हे मांगल्य कुठं गेलं होतं रे संन्याशा? मला अक्कल शिकवतोय. चालता हो इथून. पुन्हा या मंदिराची पायरीही चढू नकोस. गोमूत्र शिंपडून मला ती शुद्ध करून घ्यावी लागणार आहे. चल नीघ.”</p>
<p class="TXT">विठ्ठलपंतांनी तेथूनच देवाला हात जोडले. पायऱ्या उतरून खाली आले. एका शिळेवर बसले. डोळे मिटलेले होते. एकसारखे अश्रू ओघळत होते. मनात विचार थैमान घालत होते... “मला संसार करायचाच नव्हता. मीच दृढनिश्चयी राहिलो नाही. विवाह केला. विवाह केला पण संसारापासून पळून जाण्याचा यत्न केला. पत्नीच्या जीवनाचा विचार केला नाही. सासू-सासऱ्याच्या भावनेचा विचार केला नाही. खरेच मी पापी आहे. रामानंदयती परम दयाळू आहेत. प्रायश्चित्त सांगून माझ्या मनाला तरी मोठा आधार दिला. जननिंदा अटळ, हेही स्पष्ट केलं. क्लेश सोसण्याचं सामर्थ्यही गुरुदेवांनी द्यावं.” हात जोडून रामानंद स्वामींना मनोभावे नमस्कार केला. जड मनाने, जड पावलांनी घरी आले.</p>
<p class="TXT">दुसऱ्या आठवड्यात सिधोपंतांकडे श्राद्ध होते. वास्तविक सिधोपंत गावचे अधिकारी, कुलकर्णी. पण त्यांच्याकडे श्राद्ध चालवण्यासाठी एकही भटजी येण्यास तयार होईना. सगळीकडून नकार आले. सिधोपंतांना काय करावे तेच कळेना. शेवटी त्यांनी दोन भिक्षुकांना आज्ञा केली. परंतु श्राद्धाच्या दिवशी तेही आले नाहीत. वाट पाहून सिधोपंतांनी सारे श्राद्धपिंड इंद्रायणीस अर्पण केले. विठ्ठलपंत सकाळीच घराबाहेर पडले होते. जेवणवेळीसुद्धा आले नाहीत. सोवळ्ॺात केलेला स्वयंपाक खाणाऱ्यांची प्रतीक्षा करत होता. शेवटी रुक्मिणीने सगळे अन्न आणून गाईगुरांसमोर ठेवले. सूर्य मावळू लागला, तेव्हा विठ्ठलपंत घरी आले. हातपाय धुऊन घोंगड्यावर बसले. भिंतीला डोके टेकून, डोळे मिटून. रुक्मिणीने तूप-मेतकूट लावलेले पोहे आणि दुधाची वाटी समोर आणून ठेवली. विठ्ठलपंतांनी त्याकडे पाहिलेही नाही. काही क्षणांनी ते उठले. बाहेर आले. एक ग्रंथ उघडून त्यात डोके घालून बसले. सिधोपंत सारे बघत होते. रुक्मिणी आईच्या कुशीत शिरली. मायलेकींनी अश्रूंना वाटा मोकळ्ॺा करून दिल्या.</p>
<p class="TXT">विठ्ठलपंतांनी संन्यास आश्रमातून गृहस्थाश्रमात प्रवेश केला याचीच गावात चर्चा. सिधोपंत यांच्याकडे कुलकर्ण. गावकी बोलवून निर्णय घ्यावा असा सूर. शेवटी गावकी भरली. पाटील, खोत, पंच, ब्रह्मवृंद, गावातले वयोवृद्ध, जाणते सारे जमले. प्रमुख उपाध्यायांनी आरंभ केला.</p>
<p class="TXT">“सिधोपंत या पंचक्रोशीचे कुलकर्णी आहेत. त्यांच्या कुलकर्णी म्हणून कारभारा-बाबत, त्यांच्या चारित्र्याबाबत किंवा एकूणच त्यांच्याबाबत आमचा कोणाचाही आक्षेप नाही. परंतु त्यांचे जावई, आपेगावकर कुलकर्णी असलेले विठ्ठलपंत. वास्तविक तेही अध्यात्मातले. परंतु मूळ शास्त्रनियमांहून स्वमतांवर अधिक निष्ठा ठेवणारे. त्यांनी विवाहोत्तर संन्यास आश्रमात प्रवेश केला आणि आता परत गृहस्थाश्रमात प्रवेश केला. या सर्व गोष्टी जाणून बुजून घडलेल्या आहेत. हे महापाप त्यांनी केले असल्याने त्यांचा आणि त्यांची पत्नी असलेल्या आपल्या कन्येचा या आळंदीगावी घरी ठेवून सिधोपंतांनी स्विकार केला आहे. हे धर्ममान्य नाही. शास्त्रसम्मत नाही. जोपर्यंत लेकजावई घरात आहेत, तोवर सर्व कुटुंबावर ग्रामण्य अटळ आहे.”</p>
<p class="TXT">सिधोपंत थरथरत उभे राहिले. हात जोडून बोलू लागले, “आमचे जामात विठ्ठलपंत यांनी संन्यास आश्रमातून गृहस्थाश्रम स्विकारला, हे सत्य आहे. परंतु त्यांनी त्यांच्या गुरूंच्या आज्ञेनुसार प्रायश्चित्तही घेतलं आहे. तिन कृच्छ्रे, तिन चांद्रायणे, जातकर्मादी विधी केले आहेत. त्यामुळं त्यांच्या पापाचं निराकरण झालं आहे. त्यातून जर आपणा साऱ्यांना अजून काही प्रायश्चित्त म्हणून उपास-तापास, जप-तप उपाय ठाऊक असतील तर सांगा. जावईच काय, आम्ही घरातील सर्वजणच त्याचं आचरण करू. माझी ग्रामस्थ ब्रह्मवृंदास आणि सर्वच बंधूंना विनंती आहे. आमच्या जावयाच्या चुका मोठ्या मनानं पोटात घाला आणि आमचा स्विकार करा.”</p>
<p class="TXT">एक ज्येष्ठ पंडित पगडी ठीक करत उठले, “रामानंद स्वामींचं प्रस्थ काशीत. ते कोणकोणत्या गोष्टींना धर्म मानतात ते साऱ्यांना ठाऊकच आहे. वर्णाश्रमांची बंधनं झुगारण्याला आम्ही धर्म मानत नाही. त्यांनी सांगितलेलं प्रायश्चित्त धर्माला मान्य नाही. या महापापाला कोणतेही प्रायश्चित्त धर्मशास्त्रात सांगितलेलं नाही. थोडक्यात, विठ्ठलपंत आणि त्यांच्या पत्नी यांच्याशिवाय उर्वरित कुटुंबास आळंदी स्विकारेल. त्यांच्यासह स्विकारण्याचं महत्पाप आळंदी कदापि करणार नाही.”</p>
<p class="TXT">निर्णय झाला. लोक आपापल्या घरी गेले. सिधोपंत घरी आले. घरी येईपर्यंतच त्यांना कसेतरी वाटत होते. घरी येताच त्यांना घेरी आली. कसेतरी भिंतीच्या आधाराने खाली बसले, मग आडवे झाले. रुक्मिणी किंचाळली. उमादेवी धावत आल्या. रुक्मिणीने घोंगडी अंथरली. विठ्ठलपंतांनी सिधोपंतांना त्यावर आणून झोपवले, कांदा हुंगायला दिला. पाणी शिंपडले. त्यांनी डोळे उघडले. उमादेवींनी गुळाचा खडा, पाणी आणले. सिधोपंत बसते झाले. चेहरा भकास झाला होता. थरथरत्या स्वरात म्हणाले, “ऐकलंत, लेक आणि जावई घरात असेपर्यंत आपल्यावर ग्रामण्य केलं जाणार. त्या दोघांना या घरातून बाहेर काढल्यावर...” सिधोपंत परत कोसळले. उमादेवींच्या डोळ्ॺांतून अश्रू वाहू लागले. रुक्मिणी हुंदके देऊन रडू लागली. विठ्ठलपंत उद्विग्न झाले होते. हुंदका आवरून सिधोपंत म्हणाले, “न्याय तरी कसा, या दोघांना घरातून बाहेर काढल्यावर फक्त आपणा दोघांवरचं ग्रामण्य जाणार. या दोघांवर राहणारच.” रुक्मिणीच्या डोक्यावरून हात फिरवत उमादेवी म्हणाल्या, “लेक-जावई दु:खात असताना आम्हांला या वयात कशाला हवंय सुख! करा म्हणावं आमच्यावर ग्रामण्य. आता आयुष्य तरी कितीसं उरलंय. कुलकर्ण गेलं तर गेलं. दु:खच भोगायचंय ना, सगळेच भोगू.”</p>
<p class="TXT">त्या रात्री सिधोपंतांच्या घरी कोणीच जेवले नाही. सारेच उपोषित झोपले. निद्रा कोणालाच लागली नाही. सारेजणच तळमळत होते. विठ्ठलपंत एकांतात रुक्मिणीला म्हणाले, “ऐकलंत, आपण दोघं हे घर सोडून जाऊ. तुझ्या मातापित्यांना माझ्या पापकर्माची कटू फळं भोगायला लागू नयेत. आजअखेर त्यांनी खूप सोसलं. खरं तर अपराध तुमचाही नाही. केवळ पत्नी म्हणून... ईश्वरानं या क्षणी मला मृत्यू दिला तर खूप बरं होईल.” रुक्मिणीनं विठ्ठलपंतांच्या तोंडावर हात ठेवला. “असं बोलाल तर मीच माझं मस्तक आपटून जीव देईन. आता जे तुमचं जीवन तेच माझं जीवन. आईबाबांच्या सुखासाठी गृहत्याग करणं हाच एकमेव उपाय आहे.”</p>
<p class="TXT">सकाळी नेसत्या वस्त्रानिशी विठ्ठलपंत, रुक्मिणी जाणार होते. दोघांनीही सिधोपंत, उमादेवींना नमस्कार केला. विठ्ठलपंत म्हणाले, “आम्हा दोघांमुळं या वयात तुम्हांला ग्रामण्य भोगायला लागू नये. आम्ही दोघंही आळंदीची वेस ओलांडून बाहेर जातो आहोत. पुढचं ईश्वराधीन.” उमादेवी पार कोसळून गेल्या. त्यांच्या ओठातून शब्दच फुटेनात. सिधोपंत म्हणाले, “अहो, आणखी कुणा धर्मज्ञांना भेटू. काही उपाय निघतो का ते पाहू. असा एकदम घर सोडण्याचा निर्णय म्हणजे...” विठ्ठलपंत म्हणाले, “नाही. मुळात आमचा सनातन धर्म परमोदार आहे, क्षमाशील आहे. पण खऱ्या धर्माविषयीच्या अज्ञानाने अहंकार जागृत झालेल्या लोकांना आपण काय सांगणार? वेद-श्रुतींच्या घोकंपट्टीशिवाय पुढे जाऊन यांना विचार करण्याची सवय नाही. जेव्हा यांचे डोळे उघडतील, ‘क्षमा’ या धर्मतत्त्वाचं महत्त्व पटेल, तेव्हा पाहू. माझ्यामुळं आपल्या कन्येला सोसावं लागतंय, याची टोचणी माझ्या मनाला सतत राहील. क्षमा करा. येतो आम्ही.”</p>
<p class="Basic-Paragraph">दोघंही घरातून बाहेर पडले. सिधोपंत, उमादेवी ते गेल्यावर वाटेकडं बघत उभे राहिले.</p>
<p class="Shlok-Color-2">तेवीं जननिंदेचे येतां लोट।</p>
<p class="Shlok-Color-2">शांति उदरी भरी घोट</p>
<p class="Shlok-Color-2">कामक्रोधांची मोडिली वाट।</p>
<p class="Shlok-Color-2">करणी अचाट निरुपम</p>
<p class="Shlok-Color-2">द्विजीं घातलें वाळींत।</p>
<p class="Shlok-Color-2">आप्तवर्गी सांडिलें त्वरित</p>
<p class="Shlok-Color-2">खोपट बांधोनि अरण्यात।</p>
<p class="Shlok-Color-2">कांतेसहित राहिला</p>
<p class="TXT-Right">(श्री भक्तिविजय)</p>


<p class="Page-Break"> </p>
<p class="Heading" id="toc_marker-6">‘निवृत्ती-ज्ञानदेव-सोपान-मुक्ता’</p>
<p class="TXT">विठ्ठलपंत आणि रुक्मिणी दोघांनीही घर सोडले. जाताना उमादेवींनी कन्येच्या हाती बळेबळे बाळकृष्ण दिला होता. केशवाचाच धावा दोघांच्याही मनी सुरू होता. आता तर सारे त्याच्याच हाती होते. खरेतर सारे त्याच्या योजनेनुसारच घडत होते. दोघांनीही आळंदीची वेस ओलांडली. ओढा ओलांडला. वृक्षराजींनी नटलेल्या सिद्धबेटावर आले. दोन वृक्षांच्या मध्ये मोकळी जागा. बस! पतिपत्नी नवा संसार उभा करू लागले. वाळलेले गवत, माती कालवली. कुडाच्या भिंती, गवताचे छप्पर. छानशी कुटी साकारली. कुटीसमोर सुंदर तुळशीवृंदावन. वेळूच्या कामट्यांचे कुंपण. गाय पाळायच्या इच्छेने छोटासा मातीचा गोठाही उभा केला. मातीची चूल, मातीची भांडी. कुटीच्या एका भागात काळा पाषाण ठेवला. रुक्मिणीने तो स्वच्छ धुतला होता. त्यासमोर  तिने स्वस्तिक रेखले. ‘॥श्री राम कृष्ण प्रसन्न॥’ अशी अक्षरे काढली. स्वच्छ पाषाणावर बाळकृष्णाची मूर्ती स्थापन केली. विठ्ठलपंत आणि रुक्मिणी दोघांनीही त्याला फुले वाहिली. मनोभावे नमस्कार केला. सारा भार त्याच्यावर सोपवला. एकमेकांकडे दृष्टिक्षेप टाकला. दोघांच्याही डोळ्ॺातून अश्रू वाहात होते.</p>
<p class="TXT">पक्षी जागे होण्याआधी उठावे. प्रातर्विधी उरकून कडुनिंबाच्या काटकीने दात घासत इंद्रायणी गाठावी. कोवळ्ॺा बालकिरणांनी जगात प्रवेश करणाऱ्या सूर्यासमोर इंद्रायणीत शिरावे. उगवत्या सूर्यनारायणाला अर्घ्य द्यावे. स्नानमंत्र म्हणत स्नान उरकावे. पाठांतराचे संचित होते, ते म्हणावे, घरी यावे. येताना मातीच्या घागरीतून इंद्रायणीचे पाणी आणावे. घरी परतेपर्यंत रुक्मिणीने पूजेची तयारी करून ठेवलेली असे. मनोभावे पूजा करावी. नामस्मरण, ध्यान करावे. नंतर काखेला भिक्षेची झोळी अडकवावी. आळंदीत जाऊन उपयोग नव्हताच. आजूबाजूच्या गावांमध्ये पायपीट करावी. धर्ममार्तंडांनी ग्रामण्य आणले. पण सामान्य माणसांत माणूसपण होते. ‘अतिथिदेवो भव।’ असं मानणारी आमची संस्कृती. सामान्य माणसांत जी करुणा, जी क्षमाशीलता, जे दातृत्व दिसते तीच खरी संस्कृती. झोळीत कोरडा शिधा गोळा करावा. सिद्धबेटी यावे. कधी सूर्य माथ्यावर आलेला असे, तर कधी सूर्य माथ्यावरून कललेला असे. रुक्मिणीने शिधा रांधावा. दोघांनीही मनात श्रीकृष्णस्मरण करत एकेक घास मुखी घालावा.</p>
<p class="TXT">पतिपत्नी सरळ, सात्त्विक. कोणाची गाय चुकून आली, तिला घास घालावा. पाऊसपाण्यात आपल्या रिकाम्या गोठ्यात आसरा द्यावा. न बांधता जनावर देवासारखे उभे राही. एकदोन दिवसांनी त्याचा मालक किंवा मालकीण शोधत येई. त्यांना ते परत द्यावे. एक वासरू असेच दुपारच्या वेळी आले. गांगरलेली, भेदरलेली नजर. आईपासून ताटातूट झालेली असावी. रुक्मिणीबाईनी त्याच्या अंगावरून प्रेमाने हात फिरवला. त्याला स्वच्छ, गार पाणी पाजले. रांधलेल्या अन्नातला घास मोठ्या मायेने भरवला. आजूबाजूला खूप हिरवंगार गवत होते. वासरू त्या कुटीतच रमले. त्याला शोधत कोणी आले नाही. त्याला न्यायला कोणी आले नाही. त्या वासराची गाय तिथेच झाली.</p>
<p class="TXT">पावसाळ्ॺाचे दिवस, हस्त नक्षत्र. आकाश ढगांनी व्यापल्यामुळे मावळतीची वेळ असूनही सारेच अंधारलेले. इंद्रायणी दुथडी भरून वाहात होती. पावसाने जोर धरला होता. तेवढ्यात एक मानवी आकृती, बहुधा स्त्रीची असावी. धावतच आली. मोठ्या शिळेवरून नदीच्या पात्रात स्वत:ला झोकून दिले. विठ्ठलपंत निसर्गाचे ऐश्वर्य बघत मुखाने ईशस्मरण करत उभे होते. अचानक घडलेल्या या घटनेने क्षणभर गोंधळून गेले. दुसऱ्या क्षणी त्यांनी धोतर वर खोचले. धावत जाऊन नदीत उडी मारली. गटांगळ्ॺा खाणाऱ्या स्त्रीला पकडले. उचलून काठावर आणले. कुंभाराची तरुण विधवा सून. थोड्या वेळानंतर ती भानावर आली. ओंजळीत तोंड लपवून रडू लागली. भर ओसरल्यावर म्हणाली, “का वाचवलंसा मला?”</p>
<p class="TXT">“माणुसकीच्या नात्यानं. आत्महत्या करणं पाप आहे.”</p>
<p class="TXT">“आदीच मालक गेल्यानं पांडऱ्या पायाची म्हंत्यात. त्यात आज... त्यात आज एकानं माज्या आब्रूवरंच घाव घातला. कशाला जगू?” “कोणी केलं हे असं?”</p>
<p class="TXT">“लै मोटा मानूस. जात बी वरचीच. माजं कोन ऐकनार?”</p>
<p class="TXT">विठ्ठलपंत गप्प झाले. काय बोलणार? शेवटी समजुतीच्या स्वरात म्हणाले, “चौऱ्याऐंशी जन्म पार केल्यावर मानवजन्माची प्राप्ती होते. अन्याय करणारा पापी. ज्याच्यावर अन्याय झाला तो नाही. आत्महत्या हा मार्गच नाही. यातूनही काही उपाय निघेल. चला, घरी चला.” विठ्ठलपंतांनी तिला घरी पोहचवले. तिचा बाप गहिवरला. त्याने विठ्ठलपंतांच्या पायांवर लोळण घेतली. पोरीला चार समजुतीचे शब्द सांगितले.</p>
<p class="TXT">विठ्ठलपंत सुन्न मनाने घरी परतले. ‘श्रेष्ठ जात, खालची जात, अंत्यज, छे! जन्म कुठे होतो याहून आपले कर्म काय आहे हेच खरे. जन्म श्रेष्ठ जातीत झाला खरा. पण नीचकर्म केले. तो कसला श्रेष्ठ! जन्म खालच्या जातीत झाला. पण कर्म उत्तम, तोच श्रेष्ठ. जात जन्मानुसार नाहीच. गुणकर्मानुसारच जात. जन्म आपल्या हातचा नाही. कर्म मात्र आपणच करणार, आपल्यावरच अवलंबून. हेच सनातन धर्माने सांगितले. गीता सांगताना युगंधराने अर्जुनाला हेच सांगितले. लोक श्रुति-स्मृती विसरले. लोक मूळ तत्त्वज्ञान विसरले. उरला तो फक्त उच्च जातीत जन्म झाल्याचा अभिमान. स्वार्थाने भरलेला व्यवहार.’....... पाऊस थांबला होता. रुक्मिणी गायीला चारा घालत होती. अंधार पडला होता. कुटीतल्या बाळकृष्णासमोर दिवा लागला होता. विठ्ठलपंत हातपाय धुऊन आत गेले. देवासमोर पद्मासन घालून बसले. सायंआराधना सुरू केली.</p>
<p class="TXT">दोघांच्या वागण्याने माणसे जोडली जात होती. ग्रामण्यातही सामान्य माणूस थोडा दबून, लपून का होईना यांच्याजवळ येत होता. ईश्वराची ही जी सारी योजना होती, ती आता फलद्रूप होण्याला आरंभ झाला होता. रुक्मिणी गरोदर होती. दिवस भरले होते. कुटीत आता तीन खोल्या होत्या. रुक्मिणीच्या वेदना वाढत होत्या. सुईण तिला धीर देत होती. विठ्ठलपंत ईश्वरासमोर हात जोडून बसले होते. तेवढ्यात नवजात अर्भकाचे रुदन सुरू झाले. “मुलगा झाला. डाव्या दंडावर त्रिशूळ आहे.” विठ्ठलपंतांच्या नेत्रांमधून आनंदाश्रू ओघळले. बाळकृष्णासमोर त्यांनी लोटांगण घातले. सकाळची वेळ होती. सूर्यकिरण कुटीत शिरत होते. बालकाचे दर्शन घ्यायला तेही अधीर झाले होते. माघ वद्य प्रतिपदा. शालिवाहन शके ११९५. मुलाचे नाव ठेवले ‘निवृत्ती.’</p>
<p class="TXT">निवृत्ती बालपणापासूनच शांत. जन्मल्याची वार्ता म्हणून रुदन. एरवी आई दूध पाजून निजवत असे. कामे करताना मधूनच त्याच्याकडे धावत असे. हा इकडे तिकडे टकाटका बघत असे. विठ्ठलपंत स्तोत्रे म्हणताना वाटे हा मन लावून ऐकतोय. जवळपासच्या आयाबाया त्याला कौतुकाने कडेवर घेत. आपल्या घरी घेऊन जात. सर्वांकडे जात असे. रडण्याचे नाव नाही. विठ्ठलपंतांना वाटायचे, ‘कुठली जात? ही माणसे आपल्या जातीची नाहीत. किती प्रेम करतात याच्यावर!’  निवृत्तीच्या कोडकौतुकात दीड वर्ष लोटले.</p>
<p class="TXT">श्रावणमासातली अष्टमी. कृष्णाष्टमीच ती. धो धो पाऊस ओतत होता. सिद्धेश्वराच्या राउळातून जन्माष्टमीच्या कीर्तनाचा स्वर ऐकू येत होता. गोपालकृष्णाचा जन्म होणार होता. रुक्मिणीच्या वेदना वाढत होत्या. टाळमृदंगाचा ताल वाढत होता. वेग घेत होता. ज्याने जगताला जीवनाचा सर्व व्यवहार एका तत्त्वाच्या रूपात सांगितला होता, जो स्वयं ज्ञान होता, त्याचा जन्म व्हायचा होता. मोठा गजर झाला, “श्रीकृष्ण गोविंद हरे मुरारे। हे नाथ नारायण वासुदेव॥” श्रीकृष्णजन्म झाला. आनंदाचा वेणू लोकांच्या हृदयवृंदावनात वाजू लागला. पाळणा हलला. नवजात बालकाच्या रुदनस्वराने विठ्ठलपंतांच्या अस्वस्थ येरझाऱ्या थांबल्या. भिंतीजवळ छोटा निवृत्ती गाढ निद्रेत होता. कदाचित तो आपल्या श्रेष्ठ शिष्योत्तमाचा जन्म मनश्चक्षूंनी एकाग्र होऊन बघतही असेल. शके ११९७, जगताच्या ज्ञानमाउलीने इहलोकी पाऊल ठेवले. ज्ञानेश्वरांचा जन्म झाला. कार्तिक शुद्ध पौर्णिमा, प्रहर रात्र. रुक्मिणीला तृतीय पुत्र झाला. शके ११९९. विठ्ठलपंतांच्या मनी नाम आधीच पक्के होते, सोपान.</p>
<p class="TXT">सोपानाच्या जन्माने विठ्ठलपंतांच्या कुटीत आनंदीआनंद झाला. मायेनं जवळ आलेली, प्रेमानं जोडलेली माणसे या आनंदोत्सवात निमग्न होती. या आनंदातच आपल्या सहस्ररश्मी उधळत सूर्यनारायण आला. पण एक दु:खद वार्ता घेऊन आला. सिधोपंतांनी इहलोकीची यात्रा संपवली होती. तान्ह्या सोपानाला घेऊन रुक्मिणी रड रड रडली. घरी जाऊन पित्याचे अंतिम दर्शन घेण्याचे भाग्यही तिच्या भाळी नाही. इकडे पुत्रजन्म झाला तर तिकडे पिता मृत्यूच्या महाद्वारातून पैल निघून गेला. आजूबाजूच्या माय-मावशी तिचे सांत्वन करू लागल्या. दृश्य हृदयाला घरे पाडणारे होते. उमाबाई केशवपन करून सोवळ्ॺा झाल्या होत्या. या परमदु:खात वेदनातिरेकात मुलगी, जावई असून जवळ मात्र कोणी नाही. मन कोणासमोर मोकळे करायचे? कोणाच्या कुशीत शिरून अश्रू ढाळायचे? उर्वरित जीवन कशाकरता जगायचे? असंख्य उत्तरे नसलेले प्रश्न त्यांच्या मनी धुमाकूळ घालत होते.</p>
<p class="TXT">सिधोपंत गावीचे कुलकर्णी. इंद्रायणी काठी चंदनकाष्ठांची चिता सज्ज झाली. सज्जन ब्राह्मण. कुलकर्ण न्यायाने चालवणारा. कर्तव्याला न चुकणारा कुलकर्णी म्हणून त्यांची पंचक्रोशीत कीर्ती होती. गर्दीचा महापूर आला होता. चिता सज्ज झाली. प्रश्न होता अग्नी कोणी द्यायचा? विठ्ठलपंत पुढं सरसावले.</p>
<p class="TXT">“थांबा. तुम्हांला अग्नी देण्याचा अधिकार नाही.”</p>
<p class="TXT">“सिधोपंतांना फक्त एक कन्या आहे. पुत्र नाही. जामात या नात्यानं तो अधिकार माझाच आहे. हे कर्म मीच करायचं आहे.”</p>
<p class="TXT">“जिवंतपणी श्वशुरांना  दिले  तितके क्लेश पुरे झाले नाहीत का?”</p>
<p class="TXT">“हे पाहा, जामात म्हणून मी फक्त मंत्राग्नी देण्याचं पुण्यकर्म करतो आहे.”</p>
<p class="TXT">“वर्णाश्रमांना अग्नी दिलात आपण! म्हणून आपल्याला तो अधिकार नाही.”</p>
<p class="TXT">“मला या ठिकाणी वाद घालायचा नाही. पण धर्म मलाही कळतो. ही वेळ धर्मचर्चा करण्याची नाही. म्हणूनच....”</p>
<p class="TXT">“म्हणूनच तू बाजूला हो. वाद घालू नकोस. चल हो बाजूला.”</p>
<p class="TXT">“मग यांच्या चितेला अग्नी कोण देईल?”</p>
<p class="TXT">“त्याची चिंता तुला नको. त्यांचे एक चुलतबंधू वाघोलीस राहातात. ते येतील.”</p>
<p class="TXT">“ते वेळेत आले नाहीत तर?”</p>
<p class="TXT">“अरे महापातक्या, तुला का नसती चौकशी! आम्ही त्याला भडाग्नी देऊ.”</p>
<p class="TXT">निराश होऊन विठ्ठलपंत दूर एका शिळेशी जाऊन बसले. खूप प्रतीक्षा झाली. सिधोपंतांचे शव अग्नी देणाऱ्या अधिकारी हातांची वाट बघत होते. शेवटी ब्रह्मवृंदाने निर्णय घेतला. सिधोपंतांना भडाग्नी दिला. अग्नीच्या ज्वाळा उंच उंच जाऊ लागल्या. विठ्ठलपंत हुंदके देऊन रडू लागले. “मीच-मीच कारण या साऱ्याला. आधी लग्नाला नकार, मग संन्यास. अविचार फक्त. सद्गुरूंची फसवणूक. मीच पापी, महापापी. कुठं फेडीन मी हे पाप? गुरुवर्य, नाही, सहनशक्तीची सीमा झाली. हा नरदेह इंद्रायणीत लोटून द्यावा असं वाटतंय.” विठ्ठलपंत उठलेही. तोवर अंतरातून एक ध्वनी निनादला, “विठ्ठला काय करतोयस हे? रुक्मिणीचा विचार केलास? निवृत्ती, ज्ञानदेव, सोपान यांचा विचार केलास? दु:खापासून मुक्ती मिळवण्यासाठी हा आणखी एक चुकीचा मार्ग! कर्तव्यपूर्ती करता आली नाही म्हणून इतका दु:खी होतोस तर रुक्मिणीची, त्या पोरीची अवस्था काय झाली असेल? तिचा पिता गेला. मातेच्या कुशीत शिरून रडायची सोय नाही. तिचं सांत्वन करायचं का तिला कोवळ्ॺा जिवांसह ग्रामण्याच्या वैराण वाळवंटात सोडून जीवनातून पलायन करायचं! जागा हो. जा घरी जा. तिथं तुझी गरज आहे.” </p>
<p class="TXT">विठ्ठलपंत घरी आले. रुक्मिणीने रडत रडत विचारलं, “बाबांच्या चितेला तुम्हीच मंत्राग्नी दिलात ना?” विठ्ठलपंतांनी मानेनेच नाही म्हणून सांगितले. “मग... मग काय झालं? कोणी दिला अग्नी?” रुक्मिणीने विचारले. विठ्ठलपंत तिच्या जवळ गेले. तिच्या पदराखालचा सोपान कुंभारणीने घेतला. विठ्ठलपंत रुक्मिणीला थोपटत म्हणाले, “भडाग्नी... भडाग्नी.” रुक्मिणीने टाहो फोडला. विठ्ठलपंत अक्षरश: कोसळले. “मी... मी पापी, मला अधिकार नाही.” निवृत्ती, ज्ञाना आईबाबांना बिलगले. कुंभारीण म्हणाली, “बाळतीण हाय, दिसबी उलटला न्हाई. असं रडू नवे. द्येव बी कसा? बाळाच्या रूपात आला आनी बाला घिऊन गेला. गप गप पोरी रडू नगं.”</p>
<p class="TXT">दिवस जाऊ लागले तसा दु:खाचा आवेग कमी झाला. शांत गंभीर निवृत्ती, बोबडे बोलून प्रश्न विचारणारा ज्ञाना आणि रांगायला लागलेला सोपान यांच्यात पुन्हा विठ्ठलपंत रुक्मिणी रमले. सहा वर्षांचा निवृत्ती, चार वर्षांचा ज्ञानदेव, दोन वर्षांचा सोपान. निवृत्तीचे शिवमहिम्न, रामरक्षा असे पाठांतर विठ्ठलपंतांनी सुरू केले. ज्ञानाला ‘श्री गणेशाय नम:’ अशी अक्षरे शिकवली. धूळपाटीवर तो ती गिरवू लागला. चित्त लगेच एकाग्र व्हायचे त्याचे. सोपान सर्वांत लहान. दोघांच्या मध्ये लुडबुडत असे तो. रुक्मिणीला परत दिवस गेले. आता मात्र कन्या हवी होती. रुक्मिणीसारखीच.</p>
<p class="TXT">आश्विन शुद्ध प्रतिपदा, शके १२०१, मध्यान्हकाळ. नवजात अर्भकाने आपल्या रुदनाने आगमन वार्ता दिली. गोड चेहऱ्याची बाळसेदार कन्या झाली. डोळे मोठे बोलके. जाणतेपण असल्यासारखे. हसरी सुंदर जिवणी. मुक्ता, मुक्ताच ही. </p>
<p class="Basic-Paragraph">निवृत्ती-ज्ञानदेव-सोपान-मुक्ता.</p>
<p class="TXT">जीवन जगावे, प्रपंच करावा, ईश्वराला साक्षी ठेवून करावा. मी-माझे न करता निवृत्त मनाने, कर्तव्यपूर्तीच्या भावनेने प्रपंच करावा. साधकाने अनन्य साधना केल्यावर सद्गुरू त्याचा शोध घेत येईल आणि त्याला खरा ज्ञानमार्ग दाखवेल. शिष्य धन्य होईल. त्याचा भक्तिमार्ग टप्प्याटप्प्याने पुढे जाईल म्हणजेच सुलभ होईल. भक्तीच्या सोपानाने तो मुक्ती प्राप्त करील. जीवन्मुक्त होऊन तो मोक्षाप्रत जाईल. जगताला हा अलौकिक मार्ग दाखवण्यासाठीच विधात्याची ही योजना होती. विधात्याने आपली निमिर्ती पूर्ण केली होती.</p>
<p class="TXT">निवृत्ती-ज्ञानदेव-सोपान-मुक्ता.</p>


<p class="Page-Break"> </p>
<p class="Heading" id="toc_marker-7">‘सद्गुरूंची महत्कृपा’</p>
<p class="TXT">खरोखर ही चार भावंडे म्हणजे विधात्याच्या नियोजनाचा सुंदर आविष्कारच होता. संत कवयित्री जनाबाई म्हणतात,</p>
<p class="Shlok-Color-2">शके अकराशते पंचाण्णववत्सरी।</p>
<p class="Shlok-Color-2">निवृत्ती उदरी प्रगटले॥</p>
<p class="Shlok-Color-2">सत्याण्णवसाली ज्ञानदेव झाले।</p>
<p class="Shlok-Color-2">नव्याण्णवी देखिले सोपानदेव॥</p>
<p class="Shlok-Color-2">बाराशते एकीं मुक्ताई जन्मली।</p>
<p class="Shlok-Color-2">जनी म्हणे केली मात त्यांनी॥</p>
<p class="TXT">तर या चार भावंडांविषयी कविवर्य मोरोपंत म्हणतात,</p>
<p class="Shlok-Color-2">शंकर निवृत्ति हरि तू ज्ञानेश, ब्रह्मदेव सोपान।</p>
<p class="Shlok-Color-2">विद्या मुक्ता, तुमच्या कीर्तिसुधेचें सदा असो पान॥</p>
<p class="TXT">मुले तेजस्वी खरी. निवृत्ती शांत आणि स्थिरचित्त, एकपाठी, ज्ञानदेव चौकस, सोपान सरळ तर मुक्ता भावुक. विठ्ठलपंत रोज संध्याकाळी कुटीसमोर वेद, उपनिषद, स्तोत्रांचे वाचन करत असत. काही मंडळी ग्रामण्य असूनही ऐकायला येत असत. लोक ऐकायला जमले की, विठ्ठलपंत अर्थ समजून सांगत. वेगवेगळ्ॺा उदाहरणांनी पटवून देत. नित्य वाचनाचे आपोआप प्रवचनात रूपांतर होत असे. लोकांना साध्या-सोप्या भाषेतला वेदांत आवडत असे. असा धर्म त्यांना आत्तापर्यंत कोणी सांगितलाच नव्हता. याचा सुगावा आळंदीकरांना लागला. लागलीच त्यांनी दमदाटी सुरू केली. विठ्ठलपंतांशी जो संबंध ठेवेल, त्याच्यावरही ग्रामण्य येईल अशी धमकी त्यांनी दिली. समाजविरोधात कोण जाणार. येणारे लोक कमी-कमी होत गेले. एक दिवस असा आला की, त्या दिवशी कोणीच आले नाही. फक्त वाचनच. विठ्ठलपंत श्लोक वाचून झाल्यावर जे बोलत असत, ते या भावंडांनाही या बालवयातसुद्धा आवडत असे. आज श्रोते नाहीत म्हणून अर्थ नाही, दृष्टांतही नाही.</p>
<p class="TXT">“तात, आज लोक का आले नाहीत?” ज्ञाना.</p>
<p class="TXT">“बाळा, ते समाजाला घाबरून आले नाहीत. ज्याला समाजात राहायचं, नांदायचं आहे, त्याला समाजानं घालून दिलेली नीतिबंधनं पाळावी लागतात,” विठ्ठलपंत.</p>
<p class="TXT">“आपण तर नीती, न्याय, धर्मच सांगता. मग त्यात कोणती समस्या?” निवृत्ती.</p>
<p class="TXT">“अरे धर्मपीठानं आपल्यावर ग्रामण्य केलं आहे. म्हणून आपल्याकडं येण्यासही त्यांना बंदी असावी,” विठ्ठलपंत.</p>
<p class="TXT">“गुरूंच्या आज्ञापालनानंतर आपणावर ग्रामण्य आणणारे हे कोण?” निवृत्ती.</p>
<p class="TXT">यावर विठ्ठलपंत काही बोलले नाहीत. रुक्मिणीच म्हणाली, “बाळांनो, त्यांच्या हाती धर्मसत्ता आहे. त्या शक्तीमुळं ते ग्रामण्य आणतात. आणि त्या शक्तीपुढंच इतर नमतात.” यावर ज्ञाना म्हणाला, “शक्ती म्हणजे तेज. शक्तीचा खरा उपयोग सृष्टीच्या कल्याणासाठी आहे. जीवमात्राच्या सौख्यासाठी आहे. सूर्य रोज उगवतो. आपल्या कुटीतही त्याचे किरण येतात. लख्ख प्रकाश आणतात. मृगात कृष्ण मेघ नभांगणात दाटतात. केवढा वर्षाव करतात. चिंब भिजवून टाकतात. कुटीभोवतीच्या वृक्षवल्लरींना नवजीवन देतात. आपल्या गोठ्यातली गोमाता, तिचं गोजिरवाणं वासरू किती मायेनं वागतात आपणा साऱ्यांशी, ईश्वरच जर अनुकूल तर त्याच्या सत्तेपुढं हे कोण सत्ताधीश?”</p>
<p class="TXT">ज्ञानाच्या मुखातून सत्य पाझरत होतं. ईशसत्तेची अमृतधार बरसत होती. रुक्मिणीने ज्ञानाला घट्ट छातीशी कवटाळले, “किती शहाणं गं माझं बाळ.” विठ्ठलपंतांच्या नेत्रांमधून आनंदाश्रू ओघळू लागले. अलौकिक असे जन्मप्राप्त आत्मतेज आणि परिस्थिती यामुळे चारही भावंडे दिवसेंदिवस अधिकाधिक तेजोमय होत होती. समाज त्यांच्याशी कठोर वागत होता. काही प्रेमाचे, जिव्हाळ्ॺाचे होते, ते लपूनछपून यांना मदत करत. निवृत्ती आता मोठा झाला होता. त्याच्या वयाचे आठवे वर्ष सरत होते. याची आता मुंज व्हायला हवी. विठ्ठलपंत चिंताग्रस्त झाले. त्यांनी पुन्हा आळंदीच्या ब्रह्मवृंदास साकडे घातले. “आपल्या मते मी पापी. पत्नी, माझी अर्धांगिनी म्हणून पापी. आपण आमच्यावर ग्रामण्य केलंत, ते आम्ही भोगलं. अजूनही भोगतो आहोत. पण आमच्या पापाची शिक्षा मुलांना नको. त्यांच्या मुंजीला अनुमती द्यावी.” ब्रह्मवृंदाने कानांवर हात ठेवले. कोणताच निर्णय दिला नाही. विठ्ठलपंत निराश होऊन परतले.</p>
<p class="TXT">आपण सहकुटुंब परत त्र्यंबकेश्वरी जावे, तिथे अनुष्ठान करावे. देवालाच साद घालावी. तर ठरले. विठ्ठलपंत आणि रुक्मिणी चार अपत्यांसह निघाले. मुक्ता सर्वांत लहान. कधी विठ्ठलपंतांच्या खांद्यावर तर कधी रुक्मिणीच्या कडेवर, कधी निवृत्तीच्या खांद्यावर. हे बघून ज्ञानाही थोडावेळ तिला घेऊन चालायचा. सारेजण कुशावर्तावर आले. स्नान केले. प्रयागतीर्थ, सरस्वतीतीर्थ, रामतीर्थ करत ते गौतम पर्वताकडे आले. शिखरावर गौतमाचे मंदिर. गौतमाचे दर्शन घेऊन सर्वजण खाली आले. विठ्ठलपंतांचे अनुष्ठान सुरू झाले. पहाट होण्याआधी उठावे. कुशावर्ती स्नान करावे. ब्रह्मगिरीला सव्य प्रदक्षिणा घालावी. त्र्यंबकेश्वराचे लीन होऊन स्तवन करावे. त्याची अनन्य भक्ती करावी. दोनवेळच्या भोजनाची या तीर्थक्षेत्री चिंता नव्हती. अनेक यात्रेकरू, अनेक भक्त मुक्तहस्ते अन्नदान करत.</p>
<p class="TXT">एक दिवस विठ्ठलपंत मध्यरात्र सरता सरताच उठले. प्रातविर्धी उरकून कुशावर्ती निघाले. त्यावेळी निवृत्ती, ज्ञानेश्वर आणि सोपानही संगतीने येणार म्हणून हट्ट करू लागले. विठ्ठलपंतांना आश्चर्य आणि कौतुक वाटले. मुक्ता रुक्मिणीच्या कुशीत गाढ झोपली होती.  विठ्ठलपंत तिघांनाही घेऊन निघाले. स्नान झाले. सोपान विठ्ठल पंतांच्या खांद्यावर, ज्ञानदेवांनी त्यांचे बोट पकडलेले, तर निवृत्ती थोडा रेंगाळत अशी ब्रह्मगिरीची प्रदक्षिणा सुरू झाली. चढण बरीच होती. आता सकाळ होत होती. सूर्यनारायण हळूहळू वर येत होता. दृष्टी स्वच्छ होत होती. हिरवीगार सृष्टी नेत्रसुख देत होती एवढ्यात वाघाची डरकाळी ऐकू आली. विठ्ठलपंतांचा थरकाप उडाला. बोटाशी ज्ञाना, खांद्यावर सोपाना. दोघांना घेऊन ते धावत धावत एका आंब्याच्या झाडाजवळ गेले. पोरांना फांदीवर बसवले. त्र्यंबेकश्वराचा धावा करू लागले. आणखी एक दोन डरकाळ्ॺा ऐकू आल्या. सोपाना आणि ज्ञाना एकमेकांना घट्ट  धरून बसले होते. थोडा वेळ गेला. सारे शांत झाले. विठ्ठलपंतांनी दोन्ही मुलांना खाली उतरवले. ज्ञाना  म्हणाला, “तात, निवृत्तीदादा?” विठ्ठलपंत अंतर्बाह्य थरारले. “निवृत्ती, निवृत्ती” म्हणत धावत, ओरडत सुटले. सारा ब्रह्मगिरी पालथा घातला. निवास ओवरीत खिन्न मनाने, दु:खचित्ताने परतले.  निवृत्ती सापडला नव्हता. रुक्मिणीचा बांध फुटला. मनात एकच विचार. त्या वाघाने त्याला...? अनुष्ठानात खंड पडू दिला नाही. प्रदक्षिणा सुरूच होत्या. पण त्यात ईशस्मरण किती आणि दु:खाने निवृत्तिचिंतन किती? एक आठवडा लोटला. निवृत्ती परत आलाच नाही. </p>
<p class="TXT">...इकडे निवृत्ती एका गुहेच्या द्वारात उभा होता. एका नागाने झाडावरून त्याच्या गळ्ॺात मिठी घातली. निर्भय निवृत्ती गुहेच्या आत चालत गेला. ‘श्री गुरुदेव दत्त’ असा ध्वनी त्या गुहेत निनादत होता. एक तेजोमय प्रकाश पाहून निवृत्ती थबकला. एका भव्य शिळेवर एक योगी पद्मासन घालून बसला होता. या जटाधारी योग्याच्या कानी कुंडले होती. मुखातून ‘श्री दत्तगुरूचा’ धीर गंभीर आवाजात अमृत वर्षाव. समोर धुनी पेटली होती. अभावितपणे  निवृत्तीचे हात जोडले गेले. मस्तक नत झालं. ते योगी साक्षात गहिनीनाथ होते. त्यांच्या कंठात शैली आणि हातात शिंगी-पुंगी होती. त्यांनी नेत्र उघडले. स्मित हास्य करून ते म्हणाले, “वत्सा, मी तुझीच प्रतीक्षा करत होतो.” निवृत्तिनाथांनी त्यांच्या चरणी लोटांगण घातले. गहिनीनाथांनी त्यांना उठवले. मोठ्या मायेने कुरवाळले. गहिनीनाथांनी त्यांना ‘श्रीकृष्णोपासना’ प्रदान केली. </p>
<p class="Shlok-Color-2">आदिनाथ उमाबीज प्रगटलें।</p>
<p class="Shlok-Color-2">मत्स्येंद्रा लाधलें सहजस्थिती॥</p>
<p class="Shlok-Color-2">तेचि प्रेममुद्रा गोरक्षा दिधली।</p>
<p class="Shlok-Color-2">पूर्ण कृपा केली गैनीनाथा॥</p>
<p class="Shlok-Color-2">वैराग्यें तापला सप्रेमें निवाला।</p>
<p class="Shlok-Color-2">ठेवा जो लाधला शांतिसुख॥</p>
<p class="Shlok-Color-2">निर्द्वंद्व नि:शंक  विचरतां मही।</p>
<p class="Shlok-Color-2">सुखानंद हृदयीं स्थिर झाला॥</p>
<p class="Shlok-Color-2">विरक्तीचे पात्र अन्वयाचे मुख।</p>
<p class="Shlok-Color-2">देऊनी सम्यक अनन्यता॥</p>
<p class="Shlok-Color-2">निवृत्ती गयनी कृपा केली पूर्ण।</p>
<p class="Shlok-Color-2">कुळ हे पावन कृष्णनामे॥</p>
<p class="TXT">आदिनाथ शंकरांनी पार्वतीला बोधदीक्षा दिली. ती दीक्षा मत्स्येंद्रास सहजप्राप्त झाली. त्याने ती दीक्षा गोरक्षनाथांना दिली. गोरक्षांनी गहिनीनाथांना दिली. आणि गहिनीनाथांनी तीच दीक्षा निवृत्तिनाथांना दिली. गहिनीनाथ म्हणाले, “निवृत्ती, मी तुला श्रीकृष्णोपासनेची दीक्षा दिली आहे. तुझा कनिष्ठ बंधू ज्ञानेश्वर अलौकिक शक्तीचा आहे. साक्षात ईश्वर त्याच्या  ठायी निवास करत आहे. तुझं जीवितकार्य म्हणजे त्याला दीक्षा देऊन त्याच्या कार्यास मार्गदर्शन करणं. तो साऱ्या जगताला मार्गदर्शन  करेल.” गहिनीनाथांनी निवृत्तीला आपली पुंगी शिंगी आणि शैली दिली. ती स्विकारून निवृत्तीने त्यांना वंदन केले. “अलख निरंजन.”</p>
<p class="TXT">ती गुहा, धुनी सारेच गुप्त झाले. गहिनीनाथ अंतर्धान पावले. निवृत्ती एका शिळेवर पद्मासन घालून नामस्मरण करत बसला होता. प्रात:काळ होता. ज्ञानेश्वर त्या ब्रह्मगिरीच्या वनात इकडे तिकडे फिरत होता. शिळेवर त्याला कोणी बालयोगी बसलेला दिसला. कुतूहलाने तो जवळ गेला. हा तर निवृत्ती. दादाच हा. ज्ञाना धावत गेला. निवृत्तीला हाक मारली. निवृत्ती भानावर आला. ज्ञानाने त्याला मिठी मारली, “अरे दादा, कुठं होतास तू? तात, आई  किती चिंतेत आहेत? तुला त्या भयंकर वाघोबानं खाल्लं, असंच सगळ्ॺांना वाटलं. सगळ्ॺांनी शोध-शोध-शोधलं तुला.” बोलता बोलता ज्ञाना रडू लागला. ज्ञानाचे अश्रू पुसत निवृत्ती म्हणाला, “नाही रे, मला वाघानं नाही खाल्लं. मला गुरुप्रसाद लाभला. साक्षात गहिनीनाथांनी मला श्रीकृष्णोपासनेची दीक्षा दिली. आणि ज्ञानोबा, मला माझ्या गुरूंची आज्ञा आहे की, हि दिक्षा शिष्य म्हणून मी तुला द्यावी.” ज्ञानेश्वर धन्य झाले. ज्ञानसंपन्नाला गुरुप्राप्तीचा आनंद काही वेगळाच असतो. ज्ञानदेवांनी निवृत्तिनाथांना वाकून वंदन केले. आपले मस्तक त्यांच्या चरणांवर ठेवले. नाथांनी त्यांना उठवले. आपल्या हृदयाशी कवटाळले. </p>
<p class="TXT">दोघेही निवास- ओवरीकडे आले. निवृत्तीने आल्या आल्या पित्याला चरणस्पर्श करून वंदन  केले.  मातेलाही  तसेच वंदन केले. मातेचे डोळे झरू लागले, “कुठं  गेला  होतास रे माझ्या बाळा? आमची काय अवस्था झाली? आम्हांला तर वाटलं की तुला...” त्याला कुठे ठेवू आणि काय करू इतका आनंद रुक्मिणीला झाला. मुक्ता, सोपान तर आनंदाने फेर धरून नाचू लागले. नंतर निवृत्तीने माता-पित्यांना सर्व वृत्तांत कथन केला. माता धन्य झाली. विठ्ठलपंत कृतार्थ झाले. त्यांच्या नेत्रांमधून आनंदाश्रू ओघळू लागले. त्यांनी आपल्या दोन्ही पुत्रांना हृदयाशी धरले. </p>
<p class="TXT">पहाट समयी निवृत्ती, ज्ञानदेव उठले. कुशावर्ती स्नान केले.  मातपित्यांना वंदन करून  त्यांचे आशीर्वाद घेतले. दोघेही ब्रह्मगिरीच्या एकान्त वनात आले. निवृत्तिनाथांनी अग्नी प्रज्वलित करून छोटी धुनी पेटवली. ज्ञानदेवांनी गुरुचरणांवर मस्तक ठेवून त्यांना अभिवादन केले. गुरुशिष्य संवाद सुरू झाला.</p>
<p class="TXT">निवृत्तिनाथ:</p>
<p class="Shlok-Color-2">मारूनि कल्पना निवडिलें सार।</p>
<p class="Shlok-Color-2">हाकिलें असार फलकट॥ </p>
<p class="Shlok-Color-2">धरिला वो हरी गोविलेंसें सर्व।</p>
<p class="Shlok-Color-2">विषयाची माव सांडीयेली॥ </p>
<p class="Shlok-Color-2">पहाते दुभते कासवी भरिते।</p>
<p class="Shlok-Color-2">नेत्रानें करिते तृप्त सदा॥</p>
<p class="Shlok-Color-2">निवृत्ति अमृत गुरुकृपा तुषार।</p>
<p class="Shlok-Color-2">सर्व ही विचार हरि केला ॥</p>
<p class="Shlok-Color-2">नेणो पैं द्वैत अवघेंचि अद्वैत।</p>
<p class="Shlok-Color-2">एकरूप मात करूं आम्ही॥</p>
<p class="Shlok-Color-2">अवघाचि श्रीहरि नांदे घरोघरीं।</p>
<p class="Shlok-Color-2">दिसे चराचरीं ऐसें करा॥</p>
<p class="Shlok-Color-2">सेवावे चरण गुरुमूर्ति ध्यान।</p>
<p class="Shlok-Color-2">गयनि संपन्न ब्रह्मरसें॥</p>
<p class="Shlok-Color-2">निवृत्ति चोखडा ब्रह्मरसु उघडा।</p>
<p class="Shlok-Color-2">गुरुकृपें निवाडा निवडिला॥</p>
<p class="Shlok-Color-2">मी रूप कळलें तूपण सांडिलें।</p>
<p class="Shlok-Color-2">कल्पने तोडिलें मुळींहुनी॥</p>
<p class="Shlok-Color-2">मुळ तें नुगवे फळ तें निमालें।</p>
<p class="Shlok-Color-2">हरितें घेतलें जीवन हेतु॥</p>
<p class="Shlok-Color-2">जाला पैं सरता हरिनाम पाठें।</p>
<p class="Shlok-Color-2">नेतसे वैकुंठ गुरुकृपा॥</p>
<p class="Shlok-Color-2">निवृत्ति गयनीं नाम नारायणीं।</p>
<p class="Shlok-Color-2">अखंडता ध्यानीं रामनाम॥</p>
<p class="Shlok-Color-2">देहाच्या दीपकीं एकी वस्तु चोख।</p>
<p class="Shlok-Color-2">असोनियां शोक कां करितोसी॥</p>
<p class="Shlok-Color-2">देहभरी आत्मा नांदे निरंतर।</p>
<p class="Shlok-Color-2">असतां हा विचार कां धांवतोसी॥</p>
<p class="Shlok-Color-2">तुझें तू पाहीं हे तें घेई।</p>
<p class="Shlok-Color-2">एकरूप होईरे गुरुखुणें॥</p>
<p class="Shlok-Color-2">निवृत्तिचें सार हरिरूप सदा।</p>
<p class="Shlok-Color-2">नित्य परमानंदा रतलासे॥</p>
<p class="Shlok-Color-2">समता वर्तावी अहंता खंडावी।</p>
<p class="Shlok-Color-2">तेणेंचि पदवी मोक्षमार्ग॥</p>
<p class="Shlok-Color-2">क्षमा धरी चित्तीं अखंड श्रीपति।</p>
<p class="Shlok-Color-2">एकतत्त्व चित्तीं ध्याईजेसु॥</p>
<p class="Shlok-Color-2">नाम हाचि मंत्रु नित्य नाम सार।</p>
<p class="Shlok-Color-2">दुसरा विचार घेऊं नको॥</p>
<p class="Shlok-Color-2">अन्य शास्त्रें भजतां नाहीं पैं मुक्तता।</p>
<p class="Shlok-Color-2">हरिनाम गातां मुक्ति रोकडी॥</p>
<p class="Shlok-Color-2">नित्य सुख घ्यावें नामचि अनुभवावें।</p>
<p class="Shlok-Color-2">तरीच सुख पावे इहलोकीं॥</p>
<p class="Shlok-Color-2">निवृत्ति भजन नित्य  अनुष्ठान।</p>
<p class="Shlok-Color-2">एकरूपें ध्यान मन ध्यातु सदा॥</p>
<p class="TXT">ज्येष्ठ बंधूंच्या, सदगुरूंच्या वाणीतील अमृतधारा ऐकून ज्ञानदेवांना अपार आनंद होत असे. आनंदाश्रू पाझरत असत. प्रतिदिन गुरुमुखातून वाहणाऱ्या ज्ञानगंगेत स्नान करत असत. गुरुकृपेने त्यांच्याही मुखातून अमृतधारा वाहात असत. </p>
<p class="TXT"><span class="char-style-override-4">ज्ञानेश्वर :</span></p>
<p class="Shlok-Color-2">स्वरूप पाहे तंव सभोंवतें रूपडें।</p>
<p class="Shlok-Color-2">पाहे चहूंकडे तोचि दिसे॥</p>
<p class="Shlok-Color-2">काय करूं सये  कैसा हा देव।</p>
<p class="Shlok-Color-2">माझा मज भाव एकतत्त्वीं॥</p>
<p class="Shlok-Color-2">समतेज पाहे तंव एकचि वो तेज।</p>
<p class="Shlok-Color-2">ओंकार सहज निमाला तेथें॥</p>
<p class="Shlok-Color-2">मूळीचि मूळ खूण न संपडे सर्वथा।</p>
<p class="Shlok-Color-2">व्यापिलें चित्ता तेजें येणें॥</p>
<p class="Shlok-Color-2">स्वानुभव ते दिवटी उजळूनि जंव पाहे।</p>
<p class="Shlok-Color-2">तंव एक बिंब दाहे दिशा दिसे॥</p>
<p class="Shlok-Color-2">ज्ञानदेव निवृत्ति हे खूण पुसत।</p>
<p class="Shlok-Color-2">सांगावें त्वरित गुरुराजें॥</p>
<p class="TXT-Right">(अभंग - २८३)</p>
<p class="Shlok-Color-2">परब्रह्मीं वस्ति कोण्या रूपें करूं।</p>
<p class="Shlok-Color-2">सकळ हे भरूं आत्मतत्त्वें॥</p>
<p class="Shlok-Color-2">देहाचा दीप कीं समत्वें पैं ज्योती।</p>
<p class="Shlok-Color-2">एकरूपें वाती सर्वांरूपीं ॥</p>
<p class="Shlok-Color-2">तें रूप सांगा निवृत्ति उदारा।</p>
<p class="Shlok-Color-2">संसार एकसरा तया माजी॥</p>
<p class="Shlok-Color-2">समान निघोटे मोक्षत्वें पैं अवीट।</p>
<p class="Shlok-Color-2">श्रीगुरूनें वाट सांगितली॥</p>
<p class="Shlok-Color-2">ज्ञानदेवीं घरवस्तीसी  बिढार।</p>
<p class="Shlok-Color-2">तळींवरी साचार एक तत्त्व॥</p>
<p class="TXT-Right">(अभंग - ६००)</p>
<p class="Shlok-Color-2">विश्रांतीचें स्थान कोण रूप आम्हां।</p>
<p class="Shlok-Color-2">ऐसा हा महिमा सांगा स्वामी॥</p>
<p class="Shlok-Color-2">चित्त नेई चिंता चेतनीं नेई तत्त्वता।</p>
<p class="Shlok-Color-2">कर्म परतत्त्वा हारवी रया॥</p>
<p class="Shlok-Color-2">हें तत्त्व सांगे ज्ञानदेवा निवृत्ति।</p>
<p class="Shlok-Color-2">संसार पुढतीं नाहीं बापा॥</p>
<p class="TXT-Right">(अभंग - ५९७)</p>
<p class="TXT">गुरुकृपेनं ज्ञानदेव धन्य झाले. निजानंदात गाऊ लागले,</p>
<p class="Shlok-Color-2">अरे अरे ज्ञाना झालासी पावन।</p>
<p class="Shlok-Color-2">तुझें तुज ध्यान कळों आलें॥</p>
<p class="Shlok-Color-2">तुझा तूंचि देव तुझा तूंचि भाव।</p>
<p class="Shlok-Color-2">फिटला संदेह अन्य तत्त्वीं॥</p>
<p class="Shlok-Color-2">मुरडूनियां मन उपजलासी चित्तें।</p>
<p class="Shlok-Color-2">कोठें तुज रितें न दिसे रया॥</p>
<p class="Shlok-Color-2">दीपकीं दीपक मावळल्या ज्योती।</p>
<p class="Shlok-Color-2">घरभरी वाती शून्य झाल्या॥</p>
<p class="Shlok-Color-2">वृत्तीची निवृत्ति आपणासकट।</p>
<p class="Shlok-Color-2">अवघेचि वैकुंठ चतुर्भुज॥</p>
<p class="Shlok-Color-2">निवृत्ति परमानुभव नेमा।</p>
<p class="Shlok-Color-2">शांतिपूर्ण क्षमा ज्ञानदेवो॥</p>
<p class="TXT-Right">(अभंग - ५७८)</p>


<p class="Page-Break"> </p>
<p class="Heading" id="toc_marker-8">‘महान आणि पवित्र बलिदान’</p>
<p class="TXT">ब्रह्मगिरीचे वर्षभराचे अनुष्ठान संपन्न झाले. विठ्ठलपंत - रुक्मिणी, दोघांनीही त्र्यंबकेश्वराची अनन्य आराधना केली. पुन्हा सारेजण कुटीकडे आळंदीला परतले. आता निवृत्ती आणि ज्ञानदेव यांचा वेगळा ज्ञानसंबंध निर्माण झाला होता. आळंदीची कुटी पुन्हा चालती-बोलती झाली. गोठ्यात कधीही बंधनात न बांधल्या गेलेल्या गाय-वासरालाही आनंद झाला. या प्रेमळ परिवाराच्या प्रेमस्पर्शाने त्यांनाही गहिवरून आले. पावसाळा सुरू झाला होता. मुक्ता, सोपान स्वत:भोवती ‘गाऱ्या गाऱ्या भिंगोऱ्या’ खेळत चिंब भिजत असत. सोपान तसा घट्ट पण मुक्ता नाजुकसाजुकच. ती एक दिवस तापाने फणफणली. मातापित्यांनी घरगुती उपाय करून पाहिले. पण काही उपयोग झाला नाही. विठ्ठलपंत उठले, ग्रामवैद्यांकडे आले. ग्रामवैद्य त्यांच्या वाड्याच्या अंगणातच होते. </p>
<p class="TXT">“वा! विठ्ठलपंत का! आज आळंदीप्रवेश केला वाटतं.”</p>
<p class="TXT">“शास्त्रीबुवा, मी पापी आहे. पण माझी मुलगी मुक्ता निष्पाप, निर्मळ आहे हो. ती खूप आजारी आहे. तिचा ताप उतरत नाही. ग्लानी येतेय सारखी. माझी कळकळीची विनंती आहे. आपण येऊन तिच्यावर उपचार करावेत. मी आपला आजन्म ऋणी राहीन.”</p>
<p class="TXT">“पंत, आपलं धाडस वाखाणण्याजोगं आहे. माझ्यासारख्याकडं येणं म्हणजे भलतंच साहस. ग्रामण्याचा अर्थ कळतो ना?”</p>
<p class="TXT">“माझी पोर मरणाच्या दारात उभी आहे, शास्त्रीजी दया करा.”</p>
<p class="TXT">“आता मुलीच्या जन्माची चिंता करता? संन्यासाश्रमातून गृहस्थाश्रमात येताना कुठं गेला होता हा शहाणपणा? मुलं जन्माला घातलीत, तीही ग्रामण्य असताना. तेव्हा केला होता विचार! मरेना पोर!”</p>
<p class="TXT">“असं म्हणू नका हो, माझी मुक्ता..... वैद्यो नारायणो हरि:। असं म्हणतात. व्याधिग्रस्ताला व्याधिमुक्त करणं, मृत्यूपासून जिवाचं रक्षण करणं हा वैद्याचा धर्म आहे. आपल्याला आमच्या कुटीत येणं शक्य नसलं तर मी रोगलक्षणं सांगतो. आपण काही औषधी द्यावी, पण माझ्या मुक्तीला वाचवावं....” विठ्ठलपंत कोसळले. त्यांनी गुडघे टेकून वैद्यांपुढे हात जोडले. रडत रडत विनवू लागले. वैद्यांवर त्याचा काही परिणाम झाला नाही. ते पाठ फिरवून घरात निघून गेले.</p>
<p class="TXT">हताश होऊन विठ्ठलपंत कुटीत आले. निवृत्ती धुनी पेटवण्याची तयारी करत होता. आत मुक्तीचे डोके मांडीवर घेऊन रुक्मिणी तिच्या कपाळावरून हात फिरवत होती. अधूनमधून “मुक्ते... मुक्ते गं?” असं म्हणत होत्या. गळणारे डोळे टिपत होत्या. सोपान घाबरून बसला होता. ज्ञानाही मुक्ताला हाकारत होता. मुक्ताचे अंग विलक्षण तापले होते. विठ्ठलपंत कुटीत आले. भिंतीला डोके टेकून स्फुंदून स्फुंदून रडू लागले. ज्ञानदेवांनी मोठ्या निर्धाराने आपल्या नेत्रांमधले अश्रू पुसले. पद्मासन घातले. आपले दोन्ही हात मुक्ताच्या कपाळावर ठेवले. नेत्र मिटून घेतले. हळूहळू ज्ञानदेवांची काया थरथरू लागली. काही क्षण असेच लोटले. ज्ञानदेव उठले. थरथर कापत बाहेर अंगणात आले. काष्ठे ओली होती. धुनी प्रज्वलित होत नव्हती. ज्ञानदेव धुनीजवळ आले. दोन्ही हातांनी काष्ठांना स्पर्श केला. धुनी धडाडून पेटली. ज्ञानदेवांची थरथर थांबली. ते स्थिर झाले. निवृत्तिनाथ ज्ञानदेवांजवळ आले. “ज्ञाना, तू सिद्ध झालास,” मोठ्या प्रेमाने त्यांनी त्यांचे अवघ्राण केले.</p>
<p class="TXT">मुक्ताला घाम आला. काही क्षणात तिचा ताप उतरला. तिने डोळे उघडले. डोळ्ॺांतून अश्रू गळत होते. खूप दिवसांनी मुक्ता हसली. रुक्मिणीने तिला छातीशी कवटाळले. प्रेमाने तिला त्या चुंबू लागल्या. ज्ञाना आत आला. “मुक्ते, कसं वाटतंय आता, लवकर बरं व्हायचं. खेळायचं ना आपण?” मुक्ता खळखळून हसली. विठ्ठलपंतांनी ज्ञानाला जवळ घेतले. त्यांचे आनंदाश्रू ज्ञानाच्या मस्तकावर अभिषेक करत होते. रुक्मिणी गहिवरून म्हणाली, “ज्ञाना, तुझी मी आई आहे, पण तू ...तू ... खरी ज्ञानमाउली आहेस.”</p>
<p class="TXT">ज्ञानदेव शांतपणे उठले. खांद्यावर झोळी अडकवली. विठ्ठलपंत म्हणाले, “ज्ञाना, कुठं निघालास?” “भिक्षा मागायला, मधुकरी मागायला,” ज्ञाना शांतपणे उत्तरला. “नको ज्ञाना, तू जाऊ नकोस. मी जाईन,” विठ्ठलपंत म्हणाले. ज्ञाना म्हणाला, “तात, श्रीकृष्णाच्या आणि गुरूंच्या कृपेनं सिद्धी प्राप्त झाली. सिद्धीचा जुळा भाऊ अहंकार. तो येण्याआधी मी माझ्या सामान्य मानववृत्तीला साद घालतो. भिक्षा हे त्याचं सर्वोत्तम माध्यम आहे. आणि साधकानं भिक्षा मागणं, हाच त्याचा धर्मभाव आहे. मला अडवू नका.” ज्ञाना बोलत असताना पंचपात्री घेण्यासाठी निवृत्ती आत आला. तो म्हणाला, “तात, त्याला भिक्षा मागायला अनुमती द्या. त्याचं योग्य आहे.” विठ्ठलपंत गदगदल्या स्वरात म्हणाले, “ज्ञाना, सांभाळून हं! आपल्यावर ग्रामण्य आहे.”</p>
<p class="TXT">ज्ञानदेव नामस्मरण करत गावात शिरले. मोठा चौसोपी वाडा होता. एक गृहस्थ घरासमोर उगवलेल्या झाडांची फुले ओणवे होऊन खुडत होते. ज्ञानदेव त्यांच्याजवळ गेले. सूर्यकिरणांमुळे त्यांची सावली त्या गृहस्थावर पडली. तेथून मस्तकाची सावली दगडी भिंतीवर आली. गृहस्थ सरळ होऊन वळले. क्रोधाने त्यांच्या तळपायाची आग मस्तकाला गेली. “कार्ट्या, तुझी अशुभ सावली माझ्यावर पडली. आता मला परत स्नान करावं लागणार.” ज्ञानदेव थंडपणे म्हणाले, “ॐ भवति भिक्षां देहि।” त्यांचा थंडपणा पाहून त्या गृहस्थाला अधिकच राग आला, “भीक मागतोय वर. चालता हो, नाहीतर लाथ मारून हाकलून देईन.” शांतचित्त ज्ञाना म्हणाला, “आपला धर्म सांगतो,‘अतिथिदेवो भव।’ आपण विप्र आहात. आपल्या तोंडी ही भाषा शोभत नाही.” त्यामुळे ते गृहस्थ अधिकच संतापले, “अरे महामूर्खा, मला धर्म शिकवतोस! मौंजीबंधन झाल्याशिवाय भिक्षा मागण्याचा अधिकार प्राप्त होत नाही. मला धर्म सांगतोय. मी काही कच्च्या गुरूचा चेला नाही!” ज्ञानदेव म्हणाले, “ठीक आहे तर, आपल्याला अधिकार आहेच. आपणच माझे आणि माझ्या दोन्ही बंधूंचे उपनयनसंस्कार संपन्न करावेत.” गृहस्थ म्हणाले, “अभद्र कार्ट्यांचं उपनयन? शांतं पापम्। अर्थात तू असं बरळणारच. धर्मबुडव्या नीच बापाची संतती अशीच.” ज्ञानदेवांनी त्यांच्या दृष्टीस दृष्टी भिडवत सांगितले, “महोदय, आपण  मला द्यायच्या तितक्या शिव्या द्या, शाप द्या. परंतु माझ्या तातांविषयी असे अनुद्गार काढू नका. आपणही माझ्या तातांच्या वयाचेच आहात.” यावर ते अधिकच चिडले, “मूर्खा माझी तुलना तुझ्या बापाशी करतोस!” असे म्हणून त्यांनी ज्ञानदेवांच्या जोरात थोबाडीत मारली.</p>
<p class="TXT">कोवळ्ॺा वयाचे ज्ञानदेव, गाल लालनिळा झाला. क्षणभर त्यांनी डोळे मिटले. उघडून स्मित करत म्हणाले, “महोदय, केवळ सावलीने आपल्याला विटाळ झाला. आता तर मारण्याच्या निमित्ताने मला स्पर्शही केलात. आता आपल्याला स्नान अनिवार्य आहे. असो. ईश्वर आपले कल्याण करो.” ज्ञानदेव वळले. तो गृहस्थ ज्ञानदेवांची ही शांतवृत्ती पाहून आश्चर्यचकित झाला. अभावितपणे म्हणाला, “थांबा ज्ञानदेव, आजपासून हा हेरम्बशास्त्री तुमचा झाला. इतकी सहनशक्ती; मीसुद्धा ईशोपासना करतो. पण क्रोधावर मला असा विजय प्राप्त करता आला नाही.” त्यांनी हात जोडले, “क्षमा करा मला. मी आपल्यावर हात उगारला. आता एक विनंती आहे. मधुकरी घेऊन जा.” ज्ञानदेवांनी हेरम्बशास्त्रींकडे स्नेहभरल्या नजरेने पाहिले. “धन्यवाद शास्त्रीजी, मला मधुकरी मिळाली.” हेरम्बशास्त्री विस्मयाने म्हणाले, “मधुकरी मिळाली, समजलो नाही मी.” ज्ञानदेव म्हणाले, “आपल्या मनी करुणेनं जन्म घेतला. माणुसकी माणसाच्या अंतर्यामी असतेच. हे मी आपणास सांगावं असं नाही. फक्त ती जागृत करावी लागते. मला काही नको. मधुकरी मिळेल. पण आपण अधिकारी आहात. मजसाठी काही करायची आस असेल तर तातांवरचं ग्रामण्य दूर करून परत त्यांना वर्णाश्रमात घ्या.” हेरम्बशास्त्र्यांनी खाली मान घातली. “इतकं सामर्थ्य मजजवळ नाही. पण येत्या काही दिवसांत पैठणचे श्रीनिवासभट येताहेत. त्यावेळी आळंदीस विद्वत्सभा भरणार आहे. त्या सभेत मी हा विषय मांडेन.” ज्ञानदेवांनी खाली वाकून हेरम्बशास्त्र्यांना नमस्कार केला. जाता जाता गाऊ लागले, त्यांची प्रतिभा झरू लागली.</p>
<p class="Shlok-Color-2">देवाचिये द्वारीं उभा क्षणभरी।</p>
<p class="Shlok-Color-2">तेणे मुक्ती चारी साधियेल्या॥</p>
<p class="Shlok-Color-2">हरि मुखें म्हणा हरि मुखें म्हणा।</p>
<p class="Shlok-Color-2">पुण्याची गणना कोण करी॥</p>
<p class="Shlok-Color-2">असोनि संसारीं जिव्हे वेगु करी।</p>
<p class="Shlok-Color-2">वेदशास्त्र उभारी बाह्या सदा॥</p>
<p class="Shlok-Color-2">ज्ञानदेव म्हणे व्यासाचिया खुणें।</p>
<p class="Shlok-Color-2">द्वारकेचे राणे पांडवांघरी॥</p>
<p class="TXT-Right">(अभंग - ५८)</p>
<p class="Shlok-Color-2">पर्वताप्रमाणे पातक करणे।</p>
<p class="Shlok-Color-2">वज्रलेप होणे अभक्तासी॥</p>
<p class="Shlok-Color-2">नाही ज्यांसी भक्ति ते पतित अभक्त।</p>
<p class="Shlok-Color-2">हरिसी न भजत दैवहत॥</p>
<p class="Shlok-Color-2">अनंत वाचाळ बरळती बरळ।</p>
<p class="Shlok-Color-2">त्यां कैंचा दयाळ पावे हरि॥</p>
<p class="Shlok-Color-2">ज्ञानदेवा प्रमाण आत्मा हा निधान।</p>
<p class="Shlok-Color-2">सर्वांघटीं पूर्ण एक नांदे॥</p>
<p class="TXT-Right">(अभंग - ६४)</p>
<p class="TXT">निवृत्तीचे मुंजीचे वय उलटून गेले होते. विठ्ठलपंत चिंतेत होते. ज्ञानाने आज घडलेल्या प्रसंगाचा वृत्तांत मातापित्यांना कथन केला. यथावकाश पैठणचे श्रीनिवासभट आळंदीस आले. विद्वत्सभेचे अन्य विषय झाल्यावर हेरम्बशास्त्रींनी विठ्ठलपंतांचा विषय काढला. विठ्ठलपंत एका कोपऱ्यात वेगळे आणि लांबवर उभे होते. त्यांनी हात जोडले. आधी हेरम्बशास्त्री बोलले. नंतर स्वत: विठ्ठलपंत नम्रपणे म्हणाले, “मी धर्मपीठ, धर्माधिकारी, सगळ्ॺा ब्रह्मवृंदाला नम्र वंदन करून कळकळीची विनंती करतो की, मी पापी आहे. मला न्याय नको, पण माझ्या मुलांना समाजात घ्या. माझ्या पुत्रांना मुंजीची अनुमती द्या. मी आणि माझी पत्नी ग्रामण्य भोगतो आहोत. ती शिक्षा माझ्या अपत्यांना नको.” विद्वत्सभा काही क्षण स्तब्ध झाली. एक गृहस्थ उठून म्हणाले, “खरे तर हे पातकच महाभयंकर आहे. या पातकाचा धर्मशास्त्रांनी विचारच केला नव्हता. पण वर्णाश्रमधर्म मोडणाऱ्याला शिक्षाही तितकीच कठोर आहे.” यावर हेरम्बशास्त्री म्हणाले, “कठोर असं ग्रामण्य ते भोगतच आहेत. स्वत:साठी त्यांची मागणी नाही. त्यांनी त्यांच्या मुलांसाठी विनंती केली आहे. मुलांनी बिचाऱ्यांनी काय पाप केलं आहे? त्यांचा स्विकार व्हावा अशी त्यांची इच्छा आहे.” यावर आणखी एक पंडित उभे राहिले, “या पापी पतिपत्नींच्या पापी संततीचा विचार करण्याचे धर्मास काही कारण नाही.” विठ्ठलपंत पुन्हा कळवळ्ॺाने म्हणाले, “माझ्या मुलांना माणुसकीनं वागवलं जावं. त्यांना उपनयनसंस्कारासाठी अनुमती मिळावी. आणि या अनुमतीच्या मोबदल्यात मी आणखी काही प्रायश्चित्त घ्यायचं असेल, तर तेही मी घ्यायला तयार आहे.”</p>
<p class="TXT">खूप चर्चा झाली. शेवटी श्रीनिवासभट बोलले, “वर्णाश्रमाच्या दृष्टिकोनामधून विठ्ठलपंतांच्या हातून घडलेल्या महाभयंकर पातकास प्रायश्चित्तच नाही. अशा संन्यास आश्रमानंतरच्या गृहस्थाश्रमात झालेल्या संततीस उपनयनसंस्कार करता येईल का, याचा उल्लेखही धर्मशास्त्रामध्ये नाही. माणुसकी आणि धर्म असा विवाद न करता धर्म श्रेष्ठ मानून आळंदीच्या ब्रह्मपीठानंच याचा निर्णय करावा.” मग आळंदीचे शास्त्री उठले, “धर्म श्रेष्ठ मानला तर विठ्ठलपंतासारख्या घोर पातक्याला जगण्याचा अधिकारच नाही. प्रायश्चित्तच घ्यायचं झालं तर एकच, ‘देहान्त प्रायश्चित्त,’ अन्य नाही!” सर्वांनी माना डोलावल्या आणि विद्वत्सभा उठली. त्यात विठ्ठलपंतांचे शब्द पार विरून गेले. ते डोळ्ॺांत पाणी आणून विचारत होते, “मी देहान्त प्रायश्चित्ताला तयार आहे. ते घेतल्यावर माझ्या मुलांना मुंजीसाठी अनुमती देणार का? त्यांना समाजात सामावून घेणार का? मी मरायला तयार आहे पण माझी मुलं....” विद्वत्सभेचा मंडप पूर्ण रिकामा झाला. विठ्ठलपंत एकटे अश्रू ढाळत उभे होते. शेवटी ते पूर्णत: हताश होऊन कुटीमध्ये आले.</p>
<p class="TXT">त्यांचा चेहरा पाहून रुक्मिणीने काही विचारलेच नाही. अंगणात सोपान, मुक्ता खेळत होते. निवृत्ती, ज्ञानात काही संवाद सुरू होता. कुटीत फक्त दोघे होती, रुक्मिणी आणि विठ्ठलपंत.</p>
<p class="TXT">“ऐकलंत का? माझं आता निश्चित झालं. आता अन्य उपाय नाही.”</p>
<p class="TXT">“विद्वत्सभेत उपाय नाही ना निघाला? अहो, ते न्याय देतील कसे?”</p>
<p class="TXT">“त्यांनी न्याय दिला. मला देहान्त प्रायश्चित्त.”</p>
<p class="TXT">रुक्मिणी मटकन खाली बसली. तिचे बोलणेच खुंटले.</p>
<p class="TXT">“मीही ठरवलंय. प्रयागक्षेत्री त्रिवेणी संगमात आत्मार्पण करायचा निश्चय केलाय मी. मी पाप्यानं किती जणांना भोगायला लावलं? तुम्हांला, तुमच्या मातापित्यांना, आता माझं पातक मुलांना भोगायला लागू नये. माझा निर्धार आहे.”</p>
<p class="TXT">“या प्रायश्चित्तानं मुलांना न्याय मिळणार का?”</p>
<p class="TXT">“प्रश्न अनुत्तरितच आहे. पण माझा निर्णय पक्का आहे.”</p>
<p class="TXT">“ठीक आहे. आपण दोघंही प्रयागक्षेत्री त्रिवेणी संगमात आत्मार्पण करू.”</p>
<p class="TXT">“तुम्हीही! पाप माझं आहे, त्याची शिक्षा तुम्हांला का? आणि आपण दोघंही गेलो तर... तर मुलांचं काय? मुलं अजून लहान आहेत.”</p>
<p class="TXT">“ग्रामण्य आम्हा दोघांवर आहे. पतीच्या पापपुण्यात पत्नीचा अर्धा वाटा असतो. गावकीत ग्रामण्याची शिक्षा तुम्हांला आणि मला दोघांनाही झालीय.”</p>
<p class="TXT">“अहो, पण मुलांचं काय? किती लहान आहेत ती? त्यांना कोण सांभाळणार?”</p>
<p class="TXT">“माझा बाळकृष्ण. त्यानं गोकुळातल्या गोपगोपींचं रक्षण केलं. माझ्या... माझ्या...” रुक्मिणीला हुंदका फुटला. ती बराच वेळ रडत राहिली. शेवटी म्हणाली, “माझ्या मुलांवर तो लक्ष ठेवेल. माझ्या मुलांचंही त्याच्यावरच प्रेम आहे.”</p>
<p class="TXT">त्या रात्री रुक्मिणीने गोडाचा सांजा केला. मुक्ताला, सोपानाला, ज्ञानाला प्रेमाने त्या गोड सांज्याचे घास भरवले. ती निवृत्तीजवळ आली. निवृत्ती म्हणाला, “अगं आई, मलाही? आज तू सगळ्ॺांनाच घास भरवतेयस?” रुक्मिणी म्हणाली, “अरे खूप दिवसांनी गोडाचा सांजा केला ना?....” बोलता बोलता ती रडू लागली. ज्ञाना म्हणाला, “आई, तू रडू नकोस. तुझ्या डोळ्ॺांत पाणी आलं ना की माझ्याही डोळ्ॺांत पाणी येतं.” ज्ञानाचे डोळे झरू लागले. सोपान, मुक्ता पानावरून उठून आईला बिलगली. रुक्मिणी आवेग आवरून म्हणाली, “माझ्या बाळांनो, रोज मी अगदी साधंच रांधते. चांगले चांगले पदार्थ तुम्हांला देता येत नाहीत ना, म्हणून.” ज्ञाना म्हणाला, “आई, तुझ्या हातचा प्रत्येक पदार्थ अमृतासारखा मधुर असतो. तुझ्या प्रेमळ हातापुढं गुळाची ती काय गं गोडी!” निवृत्ती म्हणाला, “आई, ज्ञाना खरंच बोलतोय. तुझ्या हातचा प्रत्येक पदार्थ प्रेमामृतानं भिजलेला असतो.” तिनं निवृत्तीलाही घास भरवले. निवृत्तीने आपले मस्तक मातेच्या खांद्यावर ठेवले. त्याच्याही नेत्रांमधून प्रेमाश्रू घळाघळा वाहात होते. आपल्याला मोठा हुंदका फुटेल, या भीतीने विठ्ठलपंत कुटीबाहेर आले. तुळशीवृंदावनाजवळ येऊन त्यांनी आपल्या भावनेला वाट मोकळी करून दिली.</p>
<p class="TXT">जेवण झाल्यावर रुक्मिणीने मुलांना झोपवले. विठ्ठलपंतांचे आणि आपले ताट घेतले. दोघेही पानावर बसले. पण त्यांना घास घ्यावासाच वाटेना. शेवटी त्यांनी दोघांची ताटे त्या रांगणाऱ्या बाळकृष्णासमोर ठेवली. त्यांच्या डोळ्यांमधले अश्रूच बोलू लागले, “हे युगंधरा, पापक्षालनासाठी आणि अपत्यकल्याणासाठी आम्ही प्रायश्चित्त घेतो आहोत. आता सारा भार तुझ्यावर. आमची मुलं चांगली आहेत. समंजस आहेत. तुझी भक्त आहेत. खऱ्या अर्थानं तूच जसा आमचा पिता आहेस, तसा त्यांचाही पिता आहेस. बघ बाबा. तुझी कृपा असू दे यांच्यावर. येतो आम्ही.” विठ्ठलपंतांनी भरल्या मनाने आणि थरथरत्या हाताने मुलांसाठी पत्र लिहिले.</p>
<p class="TXT">मुले गाढ झोपली होती. रुक्मिणीने आधी निवृत्तीचे मग ज्ञानाचे मग सोपानाचे अवघ्राण केले. मुक्तीचे अवघ्राण केल्यावर तिने झोपेतच आईच्या गळ्ॺाभोवती हात गुंफले. रुक्मिणीचे काळीज गलबलले. आपले अश्रू मुक्तीच्या चेहऱ्यावर पडून ती जागी होईल या भीतीने तिने मिठी सोडवली. नीट थोपटून उठली. विठ्ठलपंतांच्या अश्रूंना बांधच नव्हता. रुक्मिणी कुटीबाहेर आल्यावर ते पुन्हा म्हणाले, “बघा, अजून विचार करा. माझं पाप, माझं प्रायश्चित्त. तुम्ही नका येऊ.” रुक्मिणीने मोठ्या निर्धाराने आपल्या पदराने अश्रू पुसले. एकच शब्द बोलली, “चला.”</p>
<p class="TXT">जगतातला सर्वात मोठा त्याग करण्यासाठी या दांपत्याचा पदप्रवास सुरू झाला. ध्येय एकच ‘अपत्यकल्याण.’ तीर्थक्षेत्र प्रयाग. त्रिवेणी संगम. गंगा-यमुना-सरस्वती तीन नद्यांनी आपले जलकर एकत्र गुंफलेले. साक्षात पावित्र्य ओसंडून वाहात होते. विठ्ठल-रुक्मिणी, दोघांनीही त्या पवित्र जलाला नम्रपणे हस्तस्पर्श करून त्याला अभिवादन केले. तिन्ही सरितांचे हृदय उचंबळून आले. त्यांनी आपले जलकर पसरले, बाहू विस्तारले. विठ्ठल-रुक्मिणींनी मनश्चक्षूंसमोर चारही गोजिरवाणी मुले आणली. पुन्हा युगंधरचरणी प्रार्थना केली. संगमात चालत चालत आपल्या निर्धाराचे पालन केले. गंगा-यमुना-सरस्वती तिन्ही नद्या धन्य झाल्या. त्यांनी या दोघांना आपल्या हृदयात सामावून घेतले. या पृथ्वीतलावरचे ते सर्वांत महान आणि पवित्र बलिदान होते.</p>


<p class="Page-Break"> </p>
<p class="Heading" id="toc_marker-9">‘ताटी उघडा ज्ञानेश्वरा’</p>
<p class="TXT">पहाट समयी नित्याप्रमाणे पक्षीकूजन सुरू झाले. सिद्धबेटावरच्या कुटीतही कोवळे प्रकाशकिरण येण्याआधीची वेळ झाली. निवृत्तीला जाग आली. नेहमी तो उठायचा तेव्हा तात-माय जागे झालेले दिसायचे. आईची झाडलोट, सडासारवण अशी नित्यकर्में सुरू असत, तर तात प्रात:स्मरण म्हणत आपली नित्यकर्में उरकत असत. आज पूर्ण शांती. निवृत्ती उठला. कुटीचा कोपरा न् कोपरा पाहिला. अंगणात आला, गोठ्यातही गेला. आई-बाबा नाहीत. इतक्या लवकर कुठे गेले? तात स्नानासाठी इंद्रायणीस जात असत, पण आई? पुन्हा कुटीत आला. ज्ञाना, सोपान, मुक्ता तिघेही उठले होते. आता पूर्ण उजाडले होते. निवृत्तीने विचार केला, काही कामास गेले असतील तर येतील थोडक्या वेळात. बाळकृष्णाला नेहमीप्रमाणे वंदन करून आपणही आपला दिनक्रम सुरू करावा. </p>
<p class="TXT">निवृत्ती बाळकृष्णासमोर आला. बघतो तर दोन पात्रे सांजा तसाच. म्हणजे आईबाबा जेवले नाहीत! ताटाखाली एक पत्र. निवृत्तीच्या मनात अशुभ तरंग निर्माण झाले. खाली वाकून थरथरत्या हाताने त्याने पत्र हातात घेतले. तातांचे अक्षर - “चि. निवृत्ती, ज्ञानेश्वर, सोपान मुक्ता, अनंत आशीर्वाद. युगंधर कृष्ण तुमचं रक्षण करो, तुमचं जीवन सम्पन्न होवो. निवृत्ती, तू ज्येष्ठ आहेस. तुला गुरुकृपेचा लाभ झाला आहे. तू जाणता आहेस. आमच्या माघारी जबाबदारी तुझीच आहे. ज्ञाना ज्ञानवंत आहे. मुक्ता भावशील आहे. सोपान सान आहे. त्यांना सांभाळ. मी गृहस्थाश्रमाचा त्याग करून संन्यास आश्रमात गेलो. परत संन्यास आश्रमातून गृहस्थाश्रमी परतलो. खरंच मी महत्पापी. माझ्यामुळं तुमच्या मातेनंही खूप सोसलं.  ब्रह्मवृंदानं मला देहान्त प्रायश्चित्त सांगितलं. नको नको म्हणत असताना त्याही सोबत येताहेत. आम्ही दोघंही प्रयागक्षेत्री देहत्याग करत आहोत. आम्ही प्रायश्चित्त घेतल्यावर समाज तुम्हांला स्विकारेल, अशी आशा आहे. तू स्वत:ला सांभाळ. सगळ्ॺा धाकट्या भावंडांचा सांभाळ कर. बाकी सर्व गोपाळकृष्णचरणी.” - तात.</p>
<p class="TXT">निवृत्तीच्या हातून पत्र गळून पडले. तो कोसळला. हुंदके देऊन रडू लागला.  भावंडांना काय सांगावे? ज्ञाना जवळ आला. “दादा, आपल्या नयनी अश्रू?” असे म्हणत असतानाच त्याच्या दृष्टीस पत्र आले. त्याने ते वाचले. “दादा, काय झालं हो हे?” मुक्तानेही पत्र वाचले. ती तर सैरभैर झाली. “नाही नाही, आई गोठ्यात आहे. गोमातेला आणि तिच्या बछड्याला चारा देतेय. तुळशी वृंदावनासमोर स्वस्तिक रेखतेय.” ती धावत धावत गोठ्याजवळ गेली. गायीलाही रोजचा प्रेमस्पर्श झाला नव्हता. तिला रुक्मिणीदेवींच्या वत्सल स्पर्शाची सवय झाली होती. त्या स्पर्शाच्या ओढीने ती हंबरून सादावत होती. सोपानाच्याही लक्षात आले की, आपले आईतात स्वेच्छेने देवाघरी गेले, आपल्यासाठी. ज्ञाना, मुक्ता, सोपान तिघेही निवृत्तीला येऊन बिलगली. पोरकेपणाने अश्रूंचा सागर वाहू लागला. कोणी कोणाला आधार द्यायचा?</p>
<p class="TXT">“तू स्वत:ला सांभाळ, धाकट्या भावंडांचा सांभाळ कर,” निवृत्तीच्या मनी तातांची अक्षरे ठळक झाली. त्याने अश्रू पुसले.  धीर गंभीर आवाजात म्हणाला, “ज्ञाना, सावध हो, भानावर ये. आई-तात गेले. दु:ख तर आहेच. त्यांनी आपल्यासाठी देहत्याग केला आहे. आपण दु:खात कोसळायचं की मायतातांच्या या सर्वस्व-त्यागाच्या हेतूची पूर्तता करायची? ऊठ. मुक्ते, सोपाना, चला. आता जिणं आपल्या मायतातांसाठीच.” ज्येष्ठ बंधू आणि गुरूंची आज्ञा झाली. ज्ञानाने अश्रू पुसले. हुंदक्यांनी शरीर गदगदत असताना मुक्तीने अश्रू पुसले. मुक्तीकडे बघून सोपानानेही आपले डोळे पुसले. संन्याशाच्या या अलौकिक आणि दिव्य मुुलांचा जीवनव्यवहार सुरू झाला. खांद्यावर झोळी अडकवून मुखानं चिरंजीवामृती स्वयंस्फूर्त रचना गात ज्ञाना दारोदार फिरू लागला. </p>
<p class="Shlok-Color-2">कोणाचें हें घर हा देह कोणाचा।</p>
<p class="Shlok-Color-2">आत्माराम त्याचा तोचि जाणे॥</p>
<p class="Shlok-Color-2">मी तूं हा विचार विवेकें शोधावा।</p>
<p class="Shlok-Color-2">गोविंदामाधवाचा याच देहीं॥</p>
<p class="Shlok-Color-2">देहीं ध्याता ध्यान त्रिपुटीं वेगळा।</p>
<p class="Shlok-Color-2">सहस्र दळीं उगवला सूर्य जैसा॥</p>
<p class="Shlok-Color-2">ज्ञानदेवा म्हणे नयनाची ज्योति।</p>
<p class="Shlok-Color-2">या नावें रूपें ती तुम्ही जाणा॥</p>
<p class="TXT-Right">(अभंग - ३८४)</p>
<p class="Shlok-Color-2">जाणीव नेणीव भगवंतीं नाहीं।</p>
<p class="Shlok-Color-2">हरिउच्चारणीं पाही मोक्ष सदां॥</p>
<p class="Shlok-Color-2">नारायण हरि उच्चार नामाचा।</p>
<p class="Shlok-Color-2">तेथें कळिकाळाचा रीघ नाहीं॥</p>
<p class="Shlok-Color-2">तेथील प्रमाण नेणवें वेदांसी।</p>
<p class="Shlok-Color-2">तें जीवजंतूंसी केंवी कळे॥</p>
<p class="Shlok-Color-2">ज्ञानदेवा फळ नारायण पाठ।</p>
<p class="Shlok-Color-2">सर्वत्र वैकुंठ केलें असे॥</p>
<p class="TXT-Right">(अभंग - ८२)</p>
<p class="TXT">विठ्ठलपंतांनी पत्नीसह देहान्त प्रायश्चित्त घेतले होते, तरी त्यांच्या मुलांवरचे ग्रामण्य गेले नव्हते. संन्याशाची मुले म्हणून लहान थोर सर्वजणच त्यांना हिणवत होते. दूरदूर पायपीट केल्याशिवाय दोन घास मुखी पडावेत अशी भिक्षा मिळत नव्हती. कोणी हाकारत असत. झाकून भिक्षा वाढत असत. दगड, शेणकूट, विटकर असेच. पण ज्ञानदेव शांतिसागर. ते सारे टाकून देऊन झोळी झटकून परत गात पुढे निघत.</p>
<p class="Shlok-Color-2">एक तत्त्व नाम दृढ धरीं मना।</p>
<p class="Shlok-Color-2">हरीसी करुणा येईल तुझी॥</p>
<p class="Shlok-Color-2">तें नाम सोपें रे राम-कृष्ण गोविंद।</p>
<p class="Shlok-Color-2">वाचेसी सद्गद जपे आधीं॥</p>
<p class="Shlok-Color-2">नामापरतें तत्त्व नाहीं रे अन्यथा।</p>
<p class="Shlok-Color-2">वायां आणिक पंथा जासील झणीं॥</p>
<p class="Shlok-Color-2">ज्ञानदेवा मौन जप माळ अंतरीं।</p>
<p class="Shlok-Color-2">धरोनी श्रीहरी जपे सदा॥</p>
<p class="TXT-Right">(अभंग - ८३)</p>
<p class="Shlok-Color-2">सर्व सुख सोडी साही शास्त्रें निवडी।</p>
<p class="Shlok-Color-2">रिकामा अर्धघडी राहूं नको॥</p>
<p class="Shlok-Color-2">लटिका व्यवहार सर्व हा संसार।</p>
<p class="Shlok-Color-2">वायां येरझार हरिवीण॥</p>
<p class="Shlok-Color-2">नाम मंत्र जप कोटी जाईल पाप।</p>
<p class="Shlok-Color-2">रामकृष्णीं संकल्प धरुनि राहें॥</p>
<p class="Shlok-Color-2">निज वृत्ति हे काढी सर्व माया तोडी।</p>
<p class="Shlok-Color-2">इंद्रियां सवडी लपूं नको॥</p>
<p class="Shlok-Color-2">तीर्थी व्रतीं भाव धरीं रे करुणा।</p>
<p class="Shlok-Color-2">शांति दया पाहुणा हरि करी॥</p>
<p class="Shlok-Color-2">ज्ञानदेवा प्रमाण निवृत्ति देवी ज्ञान।</p>
<p class="Shlok-Color-2">समाधि संजीवन हरिपाठ॥</p>
<p class="TXT-Right">(अभंग - ८४)</p>
<p class="TXT">त्या दिवशी खूप वणवण झाली. भिक्षेची झोळी रितीच. सूर्य मावळायची वेळ झाली, तरी भिक्षा नाही. हेतू भिक्षेचा पण ज्ञाना हरिचिंतनी गुंग होता. अंधार पडू लागला. एकाने हाक मारली. पत्रावळीत झाकलेले खूप सारे त्याने झोळीत ओतले. ज्ञानदेवांच्या तनीमनी हरिचिंतनाचा सुगंध पसरला होता. झोळी जड झाली. ज्ञानदेव कुटीकडे निघाले. मनी हरिचिंतन सुरूच होते. </p>
<p class="Shlok-Color-2">समाधि हरीची सम सुखेंवीण।</p>
<p class="Shlok-Color-2">न साधेल जाण द्वैतबुद्धि॥</p>
<p class="Shlok-Color-2">बुद्धीचें वैभव अन्य नाहीं दुजें।</p>
<p class="Shlok-Color-2">एका केशवराजें सकळ सिद्धि॥</p>
<p class="Shlok-Color-2">ऋद्धि, सिद्धि, निधी अवघीच उपाधि।</p>
<p class="Shlok-Color-2">जंव त्या परमानंदीं मन नाहीं॥</p>
<p class="Shlok-Color-2">ज्ञानदेवी रम्य रमलें समाधान।</p>
<p class="Shlok-Color-2">हरीचें चिंतन सर्वकाळ॥</p>
<p class="TXT-Right">(अभंग - ७०)</p>
<p class="TXT">ज्ञानदेव कुटीत आले. झोळी मुक्ताकडे दिली. तीच आता वत्सला होती, माता होती. झोळी घेताक्षणी तिने नाक दाबले. अतिशय घाण, कुबट वास येत होता. नासलेले, आंबलेले अन्न आणि विष्ठासुद्धा. कुटी दुर्गंधाने भरून गेली. ज्ञानदेव भानावर आले. त्यांनीही नाकाला हात लावला. मुक्ता तशीच बाहेर गेली. दूरवर कचऱ्याच्या ढिगाऱ्यात झोळी टाकून हातपाय धुऊन कुटीत आली. गुडघ्यात मान घालून रडू लागली. ज्ञाना हतबल झाला. अंथरुणावर पहुडला. डोळ्ॺांवाटे अश्रूंचा पूर वाहात होता. सोपानाने कुटीचे दार लावले. त्याला खूप भूक लागली होती. निवृत्ती पद्मासन घालून गोपाळकृष्णासमोर बसला होता. त्याच्या मांडीवर डोके टेकून सोपान आडवा झाला. निवृत्तीने त्याच्या डोक्यावरून प्रेमाने हात फिरवला. भावभिजल्या स्वरात विचारलं. “भूक लागली ना?” एवढासा सोपान म्हणतो कसा, “नाही रे दादा, मला खूप झोप आलीय.” याच्या ठायी केवढी समजूत आली. निवृत्तीच्या नेत्रांमधून टपटप अश्रू गळू लागले.</p>
<p class="TXT">तेवढ्यात कुटीचे दार वाजले. एवढ्या रात्री कोण आले? मुक्ता उठली. तिने दार उघडले. केशरी वस्त्रातील तेज:पुंज स्त्री. “मी अन्नपूर्णा. मुक्ता, हे घे. साऱ्यांच्या मुखी घास घाल. तूही जेव.” केळीच्या पानातील अन्न देऊन ती अंतर्धान पावली. मुक्ताने ते अन्न बाळकृष्णासमोर ठेवले आणि तिने अंगणात, आजूबाजूला त्या देवीचा शोध घेतला. तिला ती दिसली नाही. सोपान भुकेजला होता. ती कुटीत आली. निवृत्ती, ज्ञानदेव, सोपान, मुक्ता गोलाकार बसले.</p>
<p class="Shlok-Color-2">अन्नपूर्णे सदापूर्णे शंकरप्राणवल्लभे। </p>
<p class="Shlok-Color-2">ज्ञानवैराग्यसिद्ध्यर्थं भिक्षां देहि च पार्वति॥</p>
<p class="TXT">हा श्लोक म्हटला. नंतर मुक्ता तिन्ही बंधूंना घास भरवू लागली. चारही भावंडांना माता-पित्यांची आठवण झाली. निवृत्तीने मुक्तेच्या मुखी घास भरवले. खूप दिवसांनी या भावंडांची भूक भागली. </p>
<p class="TXT">कुटीबाहेर ज्ञानदेवी आणि अन्नपूर्णा दोन्ही देवतांचा संवाद सुरू होता.</p>
<p class="TXT">“अन्नपूर्णे, सखे, हि माझी बाळं आहेत. जगताला फार मोठा सिद्धांत सांगण्यासाठी यांचा जन्म आहे. जगतात अद्वैत निर्माण करण्यासाठीच यांचं जीवन आहे.”</p>
<p class="TXT">“होय देवी,  आज त्यांची स्थिती पाहून मला दु:ख झालं.”</p>
<p class="TXT">“सखे, तू अन्नपूर्णा आहेस. तुझ्या ठायीची अपार करुणा आणि दातृत्व बघून मला खरंच भरून आलं. माझी खात्री आहे, तू या माझ्या बाळांना क्षुधा-तृषेचा त्रास होऊ देणार नाहीस.”</p>
<p class="TXT">“होय सखे, मी प्रत्येक स्त्रीच्या अंतरी निवास करते. करुणा हा माझ्या काळजाचा स्थायीभाव आहे. तू चिंता करू नकोस. ज्ञान मनाशी नातं सांगतं. मन शरीरगृही रहातं. क्षुधा-तृषा हि शरीराची आवश्यकता. तुझी बाळं हि माझी बाळं नाहीत का? मी घेईन हो काळजी!”</p>
<p class="TXT">ज्ञानदेवी निश्चिंत झाली. दोघींचा संवाद संपला.</p>
<p class="TXT">“अगं जानकी, हे अन्न त्या सिद्धबेटीं जाऊन विठ्ठलपंतांच्या मुलांना देऊन ये गं! केलं असेल आईबापांनी पाप. मुलं किती कोवळी, गोजिरवाणी. त्यांना भिक्षाही घालणं चोरीचं झालंय. काय करत असतील बिचारी! कोणाची का असेनात, पोरं उपाशी राहणं मला सहनच होत नाही,” जानकीच्या मातेने पदरानं डोळे पुसावेत.</p>
<p class="TXT">तर दुसऱ्या घरी सासूने म्हणावे “सूनबाई, ह्यांना झोप लागलीय. पटकन हा शिधा देऊन ये. पदराखाली झाकून ने. या कोवळ्ॺा पोरांना घास देणंही पाप झालंय बाई! जा, देऊन ये कशी!” कोणा सासूने सुनेला भरल्या मनाने म्हणावे.</p>
<p class="TXT">एखाद्या मथुमावशीने रात्री येऊन कुटीचे दार ठोठवावे, “मुक्ते, या दशम्या आणि भाजी घे गं. दशम्या गरम आहेत तोच खा. भरपूर दिल्यात. दुपारी जेवलात का ग?” असे म्हणून तिला हुंदका यावा. “चल, येते मी. उद्यालाही होतील अशा दिल्यात. जळ्ळं मेलं ते ग्रामण्य! आग लागो त्या ग्रामण्याला!” असे म्हणत घाईने परत जावे.</p>
<p class="TXT">घराघरातल्या वत्सल अन्नपूर्णांनी या भावंडांचे पालन पोषण करून अलौकिक ज्ञानसेवा केली. कुटीतला बाळकृष्ण गहिवरला.</p>
<p class="TXT">एक दिवस ज्ञानदेव इंद्रायणीत स्नान करत होते. काही तरुण मोठी माणसे स्नान करता करता त्यांची टवाळी करू लागली.</p>
<p class="TXT">“या संन्याशाच्या पोरानं स्नान करून काय उपयोग रे?”</p>
<p class="TXT">“का? उपयोग का नाही? इंद्रायणीचं पाणी अपवित्र करण्यासाठी  उपयोग नाही का?” </p>
<p class="TXT">“अरे दूर जाऊन स्नान करा रे. नाहीतर आपणही पापी ठरायचो!”</p>
<p class="TXT">“तो विठ्ठलपंत तसला आणि हि पोरंही तसलीच! धर्मबुडवी!”</p>
<p class="TXT">“खाण तशी माती. अरे यांच्या आईचं चारित्र्य तरी काय होतं...”</p>
<p class="TXT">असे म्हणता म्हणता त्यांनी ज्ञानदेवांच्या आईच्या चारित्र्यावर शिंतोडे उडवायला सुरुवात केली. ते शब्द त्यांच्या कानातून लोहाच्या तप्त रसाप्रमाणे हृदयाला छेदून गेले. हातातला पंचाचा पिळा खाली पडला. त्यांनी आपल्या कानावर घट्ट हात ठेवले. तरी ती बीभत्स वाणी त्यांच्या कानी पडलीच. त्या शांतीच्या सागराच्या काळजाच्या चिंध्या झाल्या. क्रोधाने मनाची दगडी शिळा झाली. मनी निर्धार पक्का झाला. तरातरा ते कुटीत आले. निवृत्तीने अंगणात धुनी पेटवली होती. मुक्ता आणि सोपान तुळशी वृंदावनाजवळ होते. ज्ञाना तरातरा आत आला. कोणाशीही न बोलता कुटीत शिरला. कुटीच्या दाराला आतून कडी लावली. बाळकृष्णासमोर पद्मासन घालून बसला. त्याच्या नेत्रांतून उष्ण अश्रू झरत होते. सर्वांग थरथरत होते. दाराच्या फटीतून निवृत्ती, सोपान, मुक्ता बघून हाका मारू लागले. ज्ञानदेवांनी आतूनच आपला निर्धार सांगितला. “दादा, मुक्ते, सोपाना, मला हाक मारू नका. मला अडवू नका. आपल्या मायतातांनी शुद्ध, पवित्र असताना केवळ धर्मपीठाचा निर्णय म्हणून देहांत प्रायश्चित घेतलं. त्यांचं शील गंगाजलासारखं पवित्र, निर्मळ होतं. माझी निंदा झाली, मला भिक्षेत विष्ठा वाढली. माझी कोणतीही तक्रार नाही. पण मायतातांच्या चारित्र्यावर आरोप म्हणजे... नाही दादा, माझ्या सहनशक्तीची सीमा संपली. आता मी या प्राणांना का जपू? नको, हे जिणंच नको. माझा निर्धार पक्का आहे.” </p>
<p class="TXT">निवृत्तीला काय करावे ते सुचेना. तो म्हणाला, “अरे ज्ञाना, मी तुझा ज्येष्ठ बंधू ना? तू मला गुरुस्थानी मानतोस ना? माझी आज्ञा म्हणून तरी बाहेर ये. क्रोध आवर. आत्मविनाश हा त्यावरचा उपाय नाही. निंदक हे अज्ञानी आणि अविवेकी असतात. त्यांचं मनावर घेऊ नकोस. ये, बाहेर ये.” निवृत्ती, सोपान, मुक्ता ज्ञानदेवाला हाका मारू लागली. शेजारपाजारचे लोक जमले. एक धिटाईने पुढे झाला. “मी कुटीचा दरवाजा तोडू काय?” मुक्ता कळवळून म्हणाली, “नको नको, मायतातांनी ही कुटी बांधली. त्याची मोडतोड नको.”</p>
<p class="TXT">मुक्ता पुढे झाली. “ज्ञाना, दादा, अरे हे काय मांडलंस? अरे तू ज्ञानवंत ना? मायतात चारित्र्यानं शुद्ध होते, हे कोणी सांगायला हवं का? पावित्र्य स्वयंसिद्ध असतं. अरे हा समाज, ही माणसं चुकली, त्यांनी अविवेक केला तरी ती आपलीच ना? दातांनी जीभ चावली जाते, म्हणून कोणी दात पाडतो का? तुझं मन नभासारखं विशाल आहे. चंद्रप्रकाशाप्रमाणं शीतल आहे. तुझ्या मुखी हरिनाम आहे. मनात क्षमाशीलता उदंड आहे. मग आज हा क्रोधाग्नी का? आपल्या मनीचा भाव शुद्ध असेल तर कोणाचे शब्द आपल्याला क्लेशदायक का व्हावे? दादा, क्रोध आवरा, बाहेर या. दादा, ताटी उघडा.” मुक्ता ‘दादा...दादा’ म्हणत आर्त हाकारत राहिली. बघता बघता तिच्या मुखातून अभंगरचना बाहेर पडू लागली...</p>
<p class="Shlok-Color-2">योगी पावन मनाचा।</p>
<p class="Shlok-Color-2">साहे अपराध जनांचा॥</p>
<p class="Shlok-Color-2">विश्व रागें झालें वन्ही।</p>
<p class="Shlok-Color-2">संतीं सुखें व्हावें पाणी॥</p>
<p class="Shlok-Color-2">शब्दशस्त्रें  झाले क्लेश।</p>
<p class="Shlok-Color-2">संतीं मानावा उपदेश॥</p>
<p class="Shlok-Color-2">विश्व पट ब्रह्म दोरा।</p>
<p class="Shlok-Color-2">ताटी उघडा ज्ञानेश्वरा॥</p>
<p class="Shlok-Color-2">सन्त तोचि जाणा जगीं।</p>
<p class="Shlok-Color-2">दया क्षमा ज्याचे अंगीं॥</p>
<p class="Shlok-Color-2">हात आपुला आपणां लागे।</p>
<p class="Shlok-Color-2">त्याचा करो नये खेद॥</p>
<p class="Shlok-Color-2">जीभ दातांनी चाविली।</p>
<p class="Shlok-Color-2">कोणे बत्तिशी पाडिली॥</p>
<p class="Shlok-Color-2">चणे खावे लोखंडाचे।</p>
<p class="Shlok-Color-2">मग ब्रह्मपदीं नाचे॥</p>
<p class="Shlok-Color-2">शुद्ध ज्याचा भाव झाला।</p>
<p class="Shlok-Color-2">दुरी नाहीं देव त्याला॥</p>
<p class="Shlok-Color-2">तेणें कवणें शिकवावें।</p>
<p class="Shlok-Color-2">सार साधुनीयां घ्यावें॥</p>
<p class="Shlok-Color-2">लडिवाळ मुक्ताबाई।</p>
<p class="Shlok-Color-2">जीव मुद्दल ठायींचे ठायीं॥</p>
<p class="Shlok-Color-2">आपण तरुनी विश्व तारा।</p>
<p class="Shlok-Color-2">ताटी उघडा ज्ञानेश्वरा॥</p>
<p class="TXT">“ताटी उघडा ज्ञानेश्वरा...” मुक्ताची आर्त वाढली. तिच्या नेत्रांमधून अश्रूंची सरिता वाहात होती. तिची साद नभोमंडळाला  छेदून गेली. वाटले. आता नभोमंडळ फुटणार. तेवढ्यात थंडगार शिळेप्रमाणे थंड आणि कठोर झालेल्या ज्ञानाचे हृदय त्या आर्त सादाने हलले. त्याला हुंदका फुटला. शरीर गदगदू लागले. त्याने बाळकृष्णाला नमस्कार केला. उठला आणि कुटीचे दार उघडून बाहेर आला. ज्ञाना बाहेर येताच मुक्ता, सोपान आणि निवृत्ती तिघेही धावत जाऊन त्याला बिलगले. आता शब्द संपले होते. शब्दांचे काम अश्रू करत होते. आजूबाजूला जमलेल्या मंडळींच्या डोळ्ॺांतून पाणी कधी वाहू लागले, ते त्यांचे त्यांनाच कळले नाही. </p>


<p class="Page-Break"> </p>
<p class="Heading" id="toc_marker-10">धर्मपीठ पैठण!</p>
<p class="TXT">त्यानंतर ही चारही भावंडे एकमत करून आपेगावी गेली. वंशपरंपरागत घर, जमीन असे होते तिथे. पण आप्त त्यावर कबजा करून बसले होते. या पोरांना हाकलून द्यायला ‘संन्याशाची मुले,’ इतके दोन शब्द पुरेसे झाले. ज्ञानदेव म्हणाले, “दादा, माय-तातांनी कोणताही अपराध नसताना केवळ या समाजानं आमचा स्विकार करावा, म्हणूनच देहांत प्रायश्चित्त घेतलं. आळंदीचा ब्रह्मवृंद ऐकण्यास तयार नाही. इथं आपेगावीही तीच मनोवृत्ती आहे. आपण पैठणला जावं. तेथील धर्मपीठास आवाहन करावं. माय-तातांच्या अतुलनीय अशा बलिदानाची हेतु-पूर्तता करावी.” निवृत्ती मंदसे हसून म्हणाला, “ज्ञाना! सकृद्दर्शनी तुझं वचन सत्य आहे. परंतु मायतात जितके शुद्ध आणि पवित्र होते, तितकेच आपण पवित्र नाही का? पापपुण्याप्रसंगी प्रत्येकानं स्वत:च्या आत्म्यास पृच्छा करावी. तेथून जे उत्तर येतं ते पूर्णसत्य असतं.” ज्ञानदेव म्हणाले, “दादा, आपण ज्येष्ठ आहात, श्रेष्ठ आहात. मला वाद घालायचा नाही. परंतु वर्णाश्रमधर्म हा तर मूलत: मानवताधर्माधिष्ठित आहे. गुणकर्मांनुसार वर्ण आणि वयानुसार आश्रम हे तर सनातन जीवनधर्माचे अधिनियमच. यांचा त्याग तर कोणालाच करता येणार नाही! मायतातांनी अलौकिक त्याग केला. त्यांचा आठव जरी झाला ना....” ज्ञाना थांबला. हुंदका आला. डोळ्ॺांमधून अश्रू गळू लागले. निवृत्ती जवळ आला. मुक्ता, सोपानाच्या डोळ्ॺांमधूनही अश्रू गळू लागले. आवेग ओसरल्यावर ज्ञाना म्हणाला, “दादा, मायतातांचं बलिदान वृथा ठरू नये. आपल्या परमकृपेनं जे या समाजाला द्यायचं आहे, त्या समाजाचं मन आपल्याला स्विकारण्यासाठी तयार व्हायला हवं. आपल्या कृपेनं होणारं तत्त्वचिंतन, समाजकल्याणाचा सोपा वेदांत माझ्याकडून वदवेल. पण तो या बंधुजनांनी, माताभगिनींनी ऐकावा, स्विकारावा यासाठी ही स्विकृती मला अतीव आवश्यक वाटते. यातील काहीच साधलं नाही तर साऱ्याचा अर्थ नष्ट होईल. प्रयत्नात उणीव नको. आपण पैठणला जाऊ. धर्मपीठाला आवाहन करू. परिणाम गोपालकृष्णावर सोडू.”</p>
<p class="TXT">प्रजाहितार्थ ज्ञानदेवांचे म्हणणे सत्य होते. निवृत्तीला ते पटले. त्याने ज्ञानाला जवळ घेतले. ज्ञाना म्हणाला, </p>
<p class="Shlok-Color-2">आम्ही पूर्णकाम होउनी।</p>
<p class="Shlok-Color-2">जरी आत्मस्थिती राहुनी॥</p>
<p class="Shlok-Color-2">तरी प्रजा हे कैसेनी।</p>
<p class="Shlok-Color-2">निस्तरेल॥</p>
<p class="Shlok-Color-2">म्हणोनि समर्थ जो एथें।</p>
<p class="Shlok-Color-2">आथिला सर्वज्ञते॥</p>
<p class="Shlok-Color-2">तेणें विशेषें कर्मातें।</p>
<p class="Shlok-Color-2">त्यजावें  ना॥</p>
<p class="TXT">चारही भावंडे पैठणास पायी निघाली. वाटेत भिक्षा मागावी, गरजेपुरते अन्न ग्रहण करावे. पाय थकले की वृक्षातळी विसावावे. नदी, तळी, झरे त्यांची तृषा शमवण्यास सिद्ध होतेच. भावंडांच्या मनात हेतू निश्चित होताच. ज्ञानदेवांच्या मुखातून पुन्हा हरिपाठ प्रकटू लागला.</p>
<p class="Shlok-Color-2">त्रिगुण असार निर्गुण हें सार।</p>
<p class="Shlok-Color-2">सारासार विचार हरिपाठ॥</p>
<p class="Shlok-Color-2">सगुण निर्गुण गुणाचें अगुण।</p>
<p class="Shlok-Color-2">हरिवीण मन व्यर्थ जाय॥</p>
<p class="Shlok-Color-2">अव्यक्त निराकार नाहीं त्या आकार।</p>
<p class="Shlok-Color-2">जेथोनि चराचर हरिसी भजे॥</p>
<p class="Shlok-Color-2">ज्ञानदेवा ध्यानीं रामकृष्ण मनीं।</p>
<p class="Shlok-Color-2">अनंत जन्मोनी पुण्य होय॥</p>
<p class="TXT-Right">(अभंग - ६०)</p>
<p class="Shlok-Color-2">भावेंवीण भक्ति भक्तिवीण मुक्ति।</p>
<p class="Shlok-Color-2">बळेंवीण शक्ति बोलूं नये॥</p>
<p class="Shlok-Color-2">कैसेंनि दैवत प्रसन्न त्वरीत।</p>
<p class="Shlok-Color-2">उगा राहे निवांत शिणसी वाया॥</p>
<p class="Shlok-Color-2">सायास करिसी प्रपंच दिननिशीं।</p>
<p class="Shlok-Color-2">हरीसी न भजसी कवण्या गुणें॥</p>
<p class="Shlok-Color-2">ज्ञानदेव म्हणे हरिजप करणें।</p>
<p class="Shlok-Color-2">तुटेल धरणें प्रपंचाचें॥</p>
<p class="TXT-Right">(अभंग - ६१)</p>
<p class="Shlok-Color-2">हरि उच्चारणीं अनंत पापराशी।</p>
<p class="Shlok-Color-2">जातील लयासी क्षणमात्रें॥</p>
<p class="Shlok-Color-2">तृण अग्निमेळें समरस झालें।</p>
<p class="Shlok-Color-2">तैसें नामें केलें जपतां हरि॥</p>
<p class="Shlok-Color-2">हरि उच्चारण मंत्र हा अगाध।</p>
<p class="Shlok-Color-2">पळे भूतबाधा भेणें तेथें॥</p>
<p class="Shlok-Color-2">ज्ञानदेव म्हणे हरि माझा समर्थ।</p>
<p class="Shlok-Color-2">न करवे अर्थ उपनिषदां॥</p>
<p class="TXT-Right">(अभंग - ६८)</p>
<p class="Shlok-Color-2">नामसंकीर्तन वैष्णवांची जोडी।</p>
<p class="Shlok-Color-2">पापें अनंत कोडी गेलीं त्यांचीं॥</p>
<p class="Shlok-Color-2">अनंत जन्मांचे  तप एक नाम।</p>
<p class="Shlok-Color-2">सर्व मार्ग सुगम हरिपाठ॥</p>
<p class="Shlok-Color-2">योग याग क्रिया धर्माधर्म माया।</p>
<p class="Shlok-Color-2">गेले ते विलया हरिपाठीं॥</p>
<p class="Shlok-Color-2">ज्ञानदेवीं यज्ञयाग क्रिया धर्म।</p>
<p class="Shlok-Color-2">हरिवीण नेम नाहीं दुजा॥</p>
<p class="TXT-Right">(अभंग - ७७)</p>
<p class="Shlok-Color-2">काळ वेळ नाम उच्चारितां नाहीं।</p>
<p class="Shlok-Color-2">दोन्ही पक्ष पाहीं उद्धरती॥</p>
<p class="Shlok-Color-2">रामकृष्ण नाम सर्व दोषां हरण।</p>
<p class="Shlok-Color-2">जड जीवां तारण हरि एक॥</p>
<p class="Shlok-Color-2">नाम हरिसार जिव्हा या नामाची।</p>
<p class="Shlok-Color-2">उपमा त्या दैवाची कोण वानी॥</p>
<p class="Shlok-Color-2">ज्ञानदेवा सांग झाला हरिपाठ।</p>
<p class="Shlok-Color-2">पूर्वजां वैकुंठ मार्ग सोपा॥</p>
<p class="TXT-Right">(अभंग - ७८)</p>
<p class="TXT">निवृत्ती धन्य होऊन आपल्या शिष्योत्तमाची प्रतिभा अनुभवत होता. सोपान आणि मुक्ता तर ज्ञानामागून गात होते.</p>
<p class="TXT">गोदावरीचा तीर दिसला. तटावरील साऱ्यांना समृद्ध करणारी पवित्र सरिता गोदा. चार भावंडांनी त्या तटिनीच्या जलाला स्पर्श करून तिला वंदन केले. तिच्यात स्नान केले. पैठणगावी विठ्ठलपंतांचे मामा कृष्णाजीपंत देवकुळे रहात असत. त्यांचे घर शोधत ही भावंडे गेली. देवकुळेमामी वाड्याच्या दारात उभ्या होत्या. त्यांनी या गोजिरवाण्या थकल्या भागल्या मुलांना पाहिले. मायेने विचारले, “कोण रे बाळांनो?” “आम्ही आपेगावकर विठ्ठलपंतांची मुलं. मी निवृत्ती, हा ज्ञानेश्वर, हा सोपान, ही मुक्ता.” मामी मटकन खाली बसल्या. हुंदके देऊन रडू लागल्या. कृष्णाजीपंत बाहेर आले. त्यांनी विचारले, “कोण ही मुलं? काय झालं तुम्हांला अश्रू ढाळायला?” “अहो, ही विठ्ठलाची मुलं. बघा कशी गोड, गोंडस आहेत,” मामी डोळे पुसत म्हणाल्या. मामांच्या भृकुटी उंचावल्या. </p>
<p class="TXT">“आळंदीहून कसे आलात?”</p>
<p class="TXT">“पायी चालत,” निवृत्ती म्हणाला.</p>
<p class="TXT">“बाई गं! केवढा दूरचा प्रवास. या बाबांनो, आत या. बसा.” मामी म्हणाल्या.</p>
<p class="TXT">“तुम्ही जरा थांबाहो. काय, पैठणास येण्याचे कारण काय?” मामांनी विचारलं.</p>
<p class="TXT">ज्ञाना सांगू लागला, “मायतातांनी देहांत प्रायश्चित्त घेतलं. परंतु तदनंतरही आळंदी, आपेगावकरांनी आमचा स्विकार केला नाही. पैठण हे मोठं धर्मपीठ. इथं आमचा न्याय होईल असं वाटलं.”</p>
<p class="TXT">“राहणार कुठं?” मामा म्हणाले.</p>
<p class="TXT">“कुठं म्हणजे? त्यांचं आजोळ आहे ना इथं? आपण आहोत ना?” मामी म्हणाल्या.</p>
<p class="TXT">“यांच्यावरचं ग्रामण्य अजून गेलेलं नाही. त्यांना इथं ठेवताना आपलाही विचार करायला हवा. मनात आलं, घेतलं ठेवून! इतकं सोपं नाही,” मामा म्हणाले. “आजोबा, आजी आपली भेट झाली, यातच संतोष आहे. आमच्यामुळं आपल्याला क्लेश व्हावेत, हे बरं नाही. विशाल गोदातीर आहे. भिक्षेची झोळी आहेच, येतो आम्ही.” असं म्हणून ज्ञाना आणि भावंडे वळू लागली पण मामीने मात्र थांबवले. “कुठंही नाही जायचं रे बाळांनो. ही मामी-आजी समर्थ आहे. खूप मोठा वाडा आहे. बाजूच्या खोलीत राहा,” नवऱ्याकडे बघत मामी म्हणाली, “तुमच्या सोवळ्ॺाला धक्काही लागणार नाही. स्वयंपाकघर, देवघर, यांच्या मसलतीचा दिवाणखाना. जायचं नाही रे तिथं बाळांनो. विटाळ होईल मोठ्ठा. जळ्ळा मेला विटाळ! नष्ट पापिष्ट चालतील, पण ही निर्मळ पोरं नाहीत हो चालणार! मुलखावेगळा धर्म आणि शास्त्र! चला रे, आत या.”</p>
<p class="TXT">आजीने बाजूच्या खोलीत घोंगडी अंथरली. सगळ्ॺांना खाऊ दिला, पाणी दिले. चारही जण भारावून गेले. मामांच्या मनातही पोरांबद्दल माया होती. नातवंडांना जवळ घ्यावेसे वाटायचे. त्यांना स्वत:ची मुले झाली, पण दुर्दैवाने जगली नाहीत. धर्मभयाने त्यांनी या गोड पोरांना कवटाळायचा मोह टाळला. चार दिवसांमध्ये पैठणात विद्वत्सभा भरणार होती. त्यात या मुलांचा विषय चचिर्ला जावा, आपल्या नातवंडांना न्याय मिळावा, यासाठी त्यांनी प्रयत्न केला.</p>
<p class="TXT">विद्वत्सभा भरली. इतर विषयचर्चा झाल्या. कृष्णाजीपंतांनी आपल्या नातवंडांचा विषय काढला. मनुस्मृती, याज्ञवल्क्यस्मृती, मिताक्षरा, यमस्मृति, संवर्त, प्रायश्चित्तेन्दुशेखर इत्यादी धर्मग्रंथ चाळले गेले. यावर उपाय नव्हता. उपायच मिळत नाही, असा निष्कर्ष निघू लागला. निवृत्तिनाथांची अनुमती घेऊन ज्ञानदेव पुढे सरसावले. दुरूनच धर्मपीठाला आणि संपूर्ण सभेला वाकून नमस्कार केला. “मी माझ्या सद्गुरूंच्या आणि साऱ्या सन्माननीय विद्वानांच्या अनुमतीनं निवेदन करू इच्छितो. माझ्या तातांनी विवाहोत्तर संन्यास घेतला. आणि पुन्हा गुर्वाज्ञेनं गृहस्थाश्रमी प्रवेश केला. यात त्यांनी केलेल्या पातकाचं क्षालन त्यांचेच सद्गुरू श्री रामानंद स्वामी यांनी केलं होतं. त्यांच्या आज्ञेनुसार त्यांनी तीन कृच्छ्रे, तीन चांद्रायणे आणि जातकर्मादी संस्कार असं प्रायश्चित्त घेतलं होतं. परंतु आळंदीच्या धर्मपीठानं ते प्रायश्चित्त अमान्य केलं. तातांना देहांत प्रायश्चित्त सांगितलं, पण आम्हा मुलांना समाजात सामावून घेणार की नाही याचा निर्णय दिला नाही. तातांनी, मातेनं देहांत प्रायश्चित्त घेतलं. आम्हा मुलांसाठी, केवळ आमच्यासाठी.....” ज्ञानदेवांच्या आवाजात विलक्षण थरथर आली. डोळ्ॺांतून अश्रुधारा वाहू लागल्या. सारी सभा स्तब्ध झाली. अनेकांनी सदऱ्याच्या बाहीने, धोतराच्या किंवा उपरण्याच्या टोकाने डोळे टिपले. मोठ्या निग्रहाने ज्ञानदेवांनी अश्रू आवरले, “तात म्हणायचे, धर्म मानवाच्या कल्याणार्थ असतो. करुणा हा धर्माचा आत्मा आहे. तो पशुपक्षी, किडामुंगी सर्वत्र भरून राहिला आहे. त्यांनी आणि मातेनं केवळ आम्हा मुलांसाठी जीवनयात्रा संपवली. त्यांना जे सोसावं लागलं, जे भोगावं लागलं ते आम्हांला भोगावयास लागू नये म्हणून आणि म्हणूनच केवळ त्यांनी आत्मबलिदान केलं. परंतु त्यांनी देहांत प्रायश्चित्त घेऊनही आळंदीमधील भूदेवांनी आम्हांस स्विकारलं नाही. आम्हांला उपनयनसंस्कारासाठी अनुमती दिली नाही. मग आम्ही आपेगावी गेलो. तिथं आमचं वाडवडिलाजिर्त घर, जमीन. पण आप्तांनीच दूर ढकलून दिलं, स्पर्शाचाही विटाळ मानला, तिथं अन्य लोकांची काय कथा! पैठणचं धर्मपीठ श्रेष्ठ. या पवित्र स्थळी आम्हांस न्याय मिळेल म्हणून येथवर आलो. आता आपली इच्छा!”</p>
<p class="TXT">धर्मपीठावर आसनस्थ झालेल्या धर्माधिकाऱ्यांना ज्ञानदेवांचे बोलणे ऐकून मोठे कौतुक वाटले. ते या भावंडांना उद्देशून मोठ्या मृदू स्वरात म्हणाले, “बाळांनो, या चराचर सृष्टीत ईश्वर भरून राहिला आहे हे परमसत्य. तो ईश्वर करुणासागर आहे आणि धर्म मानवकल्याणार्थ आहे, हेही परमसत्य. पण धर्मशास्त्रग्रंथबाह्य निर्णय आम्हांला देता येत नाही. आणि संन्याशाच्या मुलांच्या मुंजीविषयी कोणत्याही धर्मग्रंथात कोणताही विधी सांगितला नाही. तुमच्याविषयी आमच्या मनी करुणा असूनही तसा निर्णय देता येत नाही. तरीही तुम्ही ईशचिंतन करा. राम-कृष्ण नामस्मरण करा. जगाला कृष्णरूपात पाहा. उपनयन, विवाह, संसार यांत प्रवेशच करू नका. सर्वांभूती भगवद्भाव ठेवून विरक्त मनाने ईशभक्तीत रममाण व्हावे; हाच या धर्मपीठाचा निर्णय आहे. आमचा तुम्हांला आशीर्वाद आहे.”</p>
<p class="Shlok-Color-2">महाजनीं निर्णय हाचि केला।</p>
<p class="Shlok-Color-2">नसेचि कीं निष्कृति या मुलांला।</p>
<p class="Shlok-Color-2">या धर्मशास्त्रीं विधि आढळेना।</p>
<p class="Shlok-Color-2">तैं सांगिजे काय ययां कळेना॥</p>
<p class="Shlok-Color-2">अनन्य भक्ती हरिपादपद्मीं।</p>
<p class="Shlok-Color-2">निष्ठा धरा केवळ सौख्यसद्मीं।</p>
<p class="Shlok-Color-2">तीव्रानुतापें भजनासि सारा।</p>
<p class="Shlok-Color-2">टाकोनि मायामय हा पसारा॥</p>
<p class="Shlok-Color-2">चित्तीं चिदानंद धरोनि राहा।</p>
<p class="Shlok-Color-2">चैतन्य तें एक अखंड पाहा।</p>
<p class="Shlok-Color-2">या पद्धतीनेंच तराल लोकीं।</p>
<p class="Shlok-Color-2">यावेगळा मार्ग तुम्हां नसे कीं॥</p>
<p class="Shlok-Color-2">जितेंद्रियत्वेंचि  वसा अखंड।</p>
<p class="Shlok-Color-2">न वाढवा संसृतिकाम-बंड।</p>
<p class="Shlok-Color-2">वैराग्ययोगेंचि धरोनि पिंड।</p>
<p class="Shlok-Color-2">वर्ता, तुम्हां निष्कृति हे उदंड॥</p>
<p class="TXT-Right">(-निरंजनमाधव)</p>
<p class="TXT">धर्मपीठाचा निर्णय ऐकून निवृत्ती-ज्ञानदेव-सोपान-मुक्ता चारही भावंडांना विलक्षण आनंद झाला. त्यांनी धर्माधीशांचे आणि धर्मसभेचे मन:पूर्वक ऋण मानले. जणू आपण जे मागावयास आलो होतो, तेच प्राप्त झाले आहे असा भाव, अशी तृप्ती या भावंडांच्या मुखमंडलावर होती. सभेचे आभार मानून चारही भावंडांनी भुईवर मस्तके टेकून विद्वत्सभेला नमस्कार केला.</p>
<p class="Shlok-Color-2">ऐकोनी निवृत्ती संतोषला चित्तीं।</p>
<p class="Shlok-Color-2">‘धन्य तुमचे वदती तीर्थरूप’॥</p>
<p class="Shlok-Color-2">ज्ञानदेव म्हणे सांगाल तें मान्य।</p>
<p class="Shlok-Color-2">मुक्ताई सोपान आनंदलीं॥</p>


<p class="Page-Break"> </p>
<p class="Heading" id="toc_marker-11">रेड्यामुखी वेद वदविले</p>
<p class="TXT">चारही भावंडे वृत्तीने विरक्तच होती. आता तर त्यांना धर्मपीठाचा आशीर्वाद लाभला होता. पीठासनावरील मान्यवर उठले. ब्रह्मवृंद मात्र क्रुद्ध झाला होता. “कोण कोठली संन्याशाची पोरटी, त्यांच्याविषयी एवढी सहानुभूती, इतका कळवळा! वास्तविक यांना आपेगावकरांनी, आळंदीकरांनी जसे वाळीत टाकले, तशीच शिक्षा द्यायला हवी होती. मातापित्यांना जे शासन तेच यांनाही शासन करायला हवे होते.” मुलांविषयी अनुद्गार काढत, त्यांना शिव्याशाप देत ते जात होते.</p>
<p class="TXT">कृष्णाजीपंतांनी त्याही स्थितीत चारही भावंडांना जवळ घेतले. कातरल्या स्वरात म्हणाले, “बाळांनो, गोडाधोडाचे खावे, खेळावे, बागडावे असे वय तुमचे! विरक्ती मान्य केलीत या वयात.” कृष्णाजीपंतांनी ज्ञानदेवांच्या सिद्धशक्तीची अनुभूती घेतली होती. ही मुले घरात आली. अजून धर्मसभा व्हायची होती. दरम्यान कृष्णाजीपंतांच्या पितरांच्या श्राद्धविधीचा दिवस आला. पैठणातील नेहमीच्या ब्राह्मणांना त्यांनी निमंत्रण दिले. ‘जरा दुसरीकडचे स्विकारले आहे,’ ‘तब्येतच बरी नाही,’ ‘बहुधा यावयास जमेलसे दिसत नाही,’ काहींनी तर थेट ‘तुम्ही त्या संन्याशाच्या पोरांना आश्रय देऊन महापाप केले आहे. आम्ही येणार नाही,’ असे स्पष्ट सांगितले. तरी कृष्णाजीपंत सर्वांना परत विनंती करून आले. श्राद्धाचा दिवस उजाडला. मामीआजींनी पन्नासभर लोकांचा स्वयंपाक करून ठेवला होता. कृष्णाजीपंतांना मात्र चिंतेने ग्रासले होते.</p>
<p class="TXT">ज्ञानदेव निवृत्तिनाथांना म्हणाले, “दादा, आज आपल्यामुळे यांचा श्राद्धघात होतो आहे. आपणच यावर उपाय करायला हवा. आपली अनुमती असेल तर तो उपाय मी करू का?” निवृत्तिनाथ म्हणाले, “ते आपले कर्तव्यच आहे. माझी अनुमती आहे.”</p>
<p class="TXT">ज्ञानदेव दिवाणखान्याच्या उंबऱ्याजवळ गेले, “मामाआजोबा, मामाआजोबा, अंमळ बाहेर येता का?” मामाआजोबा बाहेर आले ते कपाळावर आठ्या घेऊनच. “काय आहे?” रागाने विचारले. ज्ञानदेव शांतपणे म्हणाले, “आज पितरांचे श्राद्ध आहे. सर्व पितर बाहेर द्वारी उभे आहेत. त्यांचे स्वागत करून आत घेऊन यावे.” कृष्णाजीपंत आश्चर्याने “काऽऽय?” असे म्हणाले. तरातरा बाहेर आले. तर खरोखर त्यांचे सर्व पितर दरवाजात उभे होते. कृष्णाजीपंतांनी त्यांना साष्टांग प्रणिपात केला. त्यांचे स्वागत केले. त्यांचे पूजन केले. सारे पितर भोजन करून तृप्त झाले. त्यांनी कृष्णाजीपंत आणि मामीआजींना आशीर्वाद दिले आणि ते आपल्या लोकी निघून गेले. पितर गेल्यानंतर कृष्णाजीपंत आणि मामीआजींनी चारही भावंडांना जवळ घेतले. त्यांच्या मस्तकाचे अवघ्राण केले. कृष्णाजीपंत म्हणाले, “ज्ञानेश्वरा, मी तुला ओळखले नाही रे!”</p>
<p class="TXT">कृष्णाजीपंतांना हा प्रसंग आठवला. मुले रस्त्यावर आली. कृष्णाजीपंतही त्यांच्या पाठोपाठ आले. तेवढ्यात या भावंडांभोवती एक घोळका जमला. त्यांच्याबरोबर एक रेडाही त्यांनी आणला होता. घोळक्यातील एकेकाने ज्ञानदेवांना उलटसुलट प्रश्न विचारायला आरंभ केला. ज्ञानदेव शांतपणे उत्तरे देऊ लागले.</p>
<p class="TXT">“ए पोरट्या, तुझे नाव ज्ञानेश्वर ना?”- एक.</p>
<p class="TXT">“होय माझे नाव ज्ञानेश्वर.” - ज्ञानेश्वर.</p>
<p class="TXT">“पशू, पक्षी आणि माणसे यांच्यात एकच ईश्वरांश भरून राहिला आहे ना?” - दुसरा.</p>
<p class="TXT">“होय. सर्वांमध्ये एकाच ईश्वराचा अंश आहे” - ज्ञानेश्वर.</p>
<p class="TXT">रेड्याच्या मालकाला एकाने विचारले, “काय रे, तुझ्या रेड्याचे नाव काय?”</p>
<p class="TXT">“ज्ञानेश्वर,” तो उत्तरला.</p>
<p class="TXT">त्या मालकाच्या हातातील काठी एकाने काढून घेतली. तो म्हणाला, “या न्यायाने या रेड्याच्या पाठीवर तडाखे मारल्यावर तुझ्या पाठीवर वळ उठायला हवेत.” ज्ञानदेव म्हणाले, “नको नको, माझ्या पायी या मुक्या जनावराला त्रास नको.”</p>
<p class="TXT">त्या माणसाने ज्ञानदेवांचे ऐकले नाही. त्याने सारी शक्ती एकवटून त्या रेड्याच्या पाठीवर काठीने दणके मारायला आरंभ केला. प्रत्येक दणक्याने ज्ञानदेवांचे सर्वांग हादरत होते. मुक्ता ज्ञानदेवांच्या जवळ गेली. पाठीवरील वस्त्र दूर केले आणि जोरात किंचाळली. पाठ लालेलाल झाली होती. काळे-निळे वण उठले होते. निवृत्तिनाथांनी डोळे गच्च मिटून घेतले. सोपान, मुक्ता हुंदके देऊन रडू लागले. कृष्णाजीपंत म्हणाले, “अरे, बघा या कोवळ्ॺा पोराची काय अवस्था झाली आहे?” त्यांनी रेड्याला मारणाऱ्याच्या हातातली काठी काढून घेऊन फेकून दिली. ते रडत रडत म्हणाले, “अरे, लहान मूल हे. बघा, बघा याची पाठ. अरे हा साक्षात देव आहे रे!” सर्वांच्या समक्ष त्यांनी ज्ञानदेवांच्या पायावर मस्तक ठेवले आणि त्यांचे पाय अश्रूंनी भिजवून टाकले. ज्ञानदेवांनी त्यांना उठवले.</p>
<p class="TXT">इतके होऊनही उसने अवसान आणून एकजण पुढे सरसावला. ज्ञानेश्वरांना म्हणाला, “हा काही जादूटोण्याचा प्रकार दिसतो. तुझे नाव ज्ञानेश्वर. या रेड्याचे नावही ज्ञानेश्वर. ईश्वराचा अंश तर सर्वांच्यातच. होय ना? मग या रेड्याच्या मुखातून वेद वदवून दाखवशील तर तुझे वचन प्रमाण मानू. अन्यथा नाही.” आजूबाजूच्या साऱ्यांनी त्याच्या बोलण्याला दुजोरा दिला.</p>
<p class="TXT">ज्ञानदेवांनी रेड्याच्या पाठीवरून प्रेमाने हात फिरवला. त्याच्या मस्तकावर आपला तळहात ठेवला. डोळे मिटून रेड्याला वेदपठणाचा आरंभ करून दिला. “ॐ अग्निमीळे पुरोहितं।”..... रेडा धीरगंभीर आवाजात, योग्य त्या स्वरात आणि स्पष्ट उच्चारात वेद म्हणू लागला.</p>
<p class="Shlok-Color-2">ॐ अग्निमीळे पुरोहितं यज्ञस्य देवमृत्विजम्। होतारम् रत्नधातमम्।</p>
<p class="Shlok-Color-2">अग्नि:पूर्वेभिॠर्षिभिरीड्यो नूतनैरुत। स देवां एह वक्षति।</p>
<p class="TXT">सगळा जमाव आ वासून बघत राहिला. त्यांना तो मोठा आश्चर्याचा धक्का होता.  कृष्णाजीपंत धन्य होऊन कौतुकाने ज्ञानेश्वरांकडे पाहात होते. त्यांच्या आणि निवृत्तीच्या दोघांच्याही डोळ्ॺांमधून आनंदाश्रूंची धार लागली होते. मुक्ता, सोपान तर कधीपासून रडत होते. आधी कळवळ्ॺाने रडत होते. आता आनंदाने अश्रू वाहात होते.</p>
<p class="TXT">धक्‍क्याची वेळ आणि अवस्था ओसरली. रेडा शांत झाला. रेड्याच्या मालकाने ज्ञानेश्वरांच्या पायांवर डोके ठेवले. साऱ्या समूहाने ज्ञानेश्वर आणि तिन्ही भावंडांना लोटांगण घातले. साऱ्या पैठणभर त्याची वाजत गाजत मिरवणूक काढली. ज्ञानेश्वरांचा जयजयकार केला. कृष्णाजीपंत आणि मामी-आजी, दोघांनाही या पोरांना, कुठे ठेवू आणि कुठे नको, असे झाले.</p>
<p class="TXT">पैठणच्या ब्रह्मवृंदाने परत धर्मपीठाची सभा भरवली. त्यात ज्ञानदेवांचे गुणगान गायिले. त्यांना शुद्धिपत्र देऊन समाजात सामावून घेतले.</p>
<p class="TXT">पैठणच्या ब्रह्मवृंदांनी ज्ञानदेवादी भावंडांना आदरयुक्त दिलेले</p>
<p class="Shlok-Color-2"><span class="char-style-override-5">-शुद्धिपत्र-</span></p>
<p class="TXT">(प्रस्तावना - पैठण येथील ब्रह्मसभेचे ज्येष्ठ आचार्य - बोपदेव तथा बोपदेवाचार्य हे तत्कालीन पैठण येथील ब्रह्मवृंदात एक आदरणीय व्यक्तिमत्व होते. त्यांचा जन्म विदर्भात वर्धा नदीच्या काठी वेदपद ह्या गावी झाला. त्यांचे वडील व आजोबा केशवपंत व महादेवपंत हेही महान ज्ञानी आणि वेदमूर्ती होते. बोपदेवाचार्य हेही आपल्या घराण्यातील पूर्वजांच्या परंपरेला  शोभणारे प्रकांड पंडित होते. त्यांनी न्याय, मीमांसा, तर्क, व्याकरण, वैद्यक, ज्योतिष, साहित्य, भागवत इत्यादी विषयांआधारे २६ संस्कृत ग्रंथांची रचना केलेली आहे. अशा ह्या वेदमूर्तींच्या करवी पैठण ब्रह्मवृंदाने ज्ञानदेवादी भावंडांना समग्र ब्रह्मसभेच्या वतीने प्रस्तुतचे शुद्धिपत्र तयार करून दिले.)</p>
<p class="TXT"><span class="char-style-override-4">स्वस्ति श्रीमत्सकलभूमंडलमंडनीभूता: अखंडप्रचंडवैतंडिक-वेतंडगंडस्थलखंडनैकहरय: गिरयोऽखिलतत्त्वप्रकाशसूक्तिरत्नानां तरयोऽशेषशास्त्रजलधे: नानानीवृदलंकरणमणयो निखिलविद्वांस: शृणुध्वमेतां प्रणतिपरंपरोपेतां प्रतिष्ठानमधितिष्ठतां सर्वभूसुराणा-मस्माकमभ्यर्थनाम्। यदद्भुततममुद्भूतमिह प्रत्यक्षमपक्षपातमनुभूतं तदेव देववेदसाक्षिकं स्वाक्षिकलितं पुरत: शुभवतां भवतां प्रकाशयाम:।</span></p>
<p class="TXT">स्वस्ति. वैभवसंपन्न संपूर्ण पृथ्वीतलाला अलंकृत करणारे, मोठमोठ्या सतत वाद घालणाऱ्या विद्वानरूप हत्तींची वितंडवादरूप गंडस्थळे फोडणारे अद्वितीय सिंह, संपूर्णतत्त्वज्ञान प्रकट करणाऱ्या सुवचनरूप रत्नांची खाण असणारे पर्वत, सर्वशास्त्र-समुद्र तरून जाण्यास उपयुक्त अशा नौका, निरनिराळ्ॺा समाजरूप अलंकारातील रत्ने, असे आपण सर्वज्ञ हो, पैठणात राहाणाऱ्या आम्हां सर्व ब्राह्मणांची अनेक नमस्कारपूर्वक केलेली ही प्रार्थना ऐकावी. जे सर्वात मोठे आश्चर्य येथे आमच्या समक्ष प्रगट झाले, ज्याचा आम्ही स्वत:च्या डोळ्ॺांनी नि:पक्षपातीपणे अनुभव घेतला, तेच हे, देव व वेदांच्या साक्षीने कल्याणस्वरूप अशा आपल्यासमोर आम्ही सादर करीत आहोत.</p>
<p class="Shlok-Color-2">आपेग्रामनिवासियाजुषवरो गोविंदपंताभिधो</p>
<p class="Shlok-Color-2">विप्र: कश्चन सत्पुरश्चरणत: श्रीवेदमातु: सुतम्।</p>
<p class="Shlok-Color-2">लेभे विठ्ठलपंतनामकमसौ जातोपनीर्तिगुरो:</p>
<p class="Shlok-Color-2">संप्राप्तो निगमागमान् समगमत्सत्तीर्थसार्थेच्छया॥ १॥</p>
<p class="TXT">आपेगावात गोविंदपंत नावाचे कोणी श्रेष्ठ याज्ञिक ब्राह्मण राहात होते. त्यांनी श्रीवेदमाउलीची अनेक पुरश्चरणे केली. त्यायोगे त्यांना विठ्ठलपंतनामक पुत्र झाला. उपनयन झाल्याबरोबर त्यांनी गुरूंच्याकडून वेदशास्त्रांचे अध्ययन केले आणि तीर्थाटनाच्या इच्छेने ते निघाले.</p>
<p class="Shlok-Color-2">आलंदीति प्रथितनिगमे भव्यदिव्यप्रसंगात्</p>
<p class="Shlok-Color-2">सिद्धोपंतद्विजनितनुजां रुक्मिणीं प्राप्य पत्नीम्।</p>
<p class="Shlok-Color-2">षड्भिर्वर्षैस्तनयमनया नैव लब्ध्वा प्रसुप्ता-</p>
<p class="Shlok-Color-2">मेनां हित्वा निशि निशितया प्राप काशीं विरक्त्या॥ २॥</p>
<p class="TXT">आळंदी नावाच्या प्रसिद्ध नगरात सिद्धोपंत नावाचे ब्राह्मण होते. त्यांची रुक्मिणी नावाची मुलगी होती. एका मोठ्या समारंभात थाटामाटाने तिच्याशी विठ्ठलपंतांचा विवाह झाला. विवाह होऊन सहा वर्षे लोटली, तरी तिला अपत्य झाले नाही. तेव्हा एका रात्री तीव्र वैराग्य उत्पन्न होऊन विठ्ठलपंत तिला सोडून देऊन काशीला पोहोचले.</p>
<p class="Shlok-Color-2">रामानंदाल्लब्धसंन्यासदीक्षं तत्र श्रुत्वा हन्त कांतं नितांतम्।</p>
<p class="Shlok-Color-2">शांतस्वांता सेवमाना विमाना स्वर्णाश्वत्थं नाथनाथस्य दैवात्॥ ३॥</p>
<p class="TXT">तेथे श्रीरामानंदांकडून संन्यासदीक्षा घेऊन आपले पती त्यांत पूर्ण रमले आहेत, हे ऐकूनही अंत:करण शांत ठेवून, मानापमान सोडून देऊन ती प्रारब्धावर हवाला ठेवून सिद्धनाथाजवळच्या सुवर्णपिंपळाची सेवा करू लागली.</p>
<p class="Shlok-Color-2">तत्रैवाप्तं दैशिकं संप्रणम्य तस्मात्पुत्राशीर्वच: प्राप्य खिन्ना।</p>
<p class="Shlok-Color-2">श्रुत्वा वृत्तं दत्तचित्तेन तेन नीताऽभीता प्रत्तधैर्याप काशीम्॥ ४॥</p>
<p class="TXT">याच सुमारास तिच्या सुदैवाने कोणी सद्गुरू आले. त्यांना नमस्कार केल्यावर त्यांनी “पुत्रवती भव” असा आशीर्वाद दिला. तो ऐकून ती खिन्न झाली. तेव्हा लक्षपूर्वक तिची हकीगत ऐकून त्यांनी तिला धीर दिला. त्यावेळी निर्भय झालेल्या तिला त्यांनी काशीला नेले. </p>
<p class="Shlok-Color-2">स विठ्ठलं तत्र जगौ सगौरवं विहाय चानाप्तसुतां पतिव्रताम्।</p>
<p class="Shlok-Color-2">तयापि नोक्तोस्यृणवान्भवाञ्छलात् बलात् विरक्ताश्रममाश्रित: कुत:॥ ५॥</p>
<p class="TXT">तेथे त्यांनी विठ्ठलपंतांना काहीसे दटावून म्हटले, “आपल्या पतिव्रता पत्नीला मूल न होता आपण सोडून दिले. तिनेही आपल्याला अनुमती दिली नाही. आपण पितृऋणातून मुक्त झाला नाही. असे असता आपण हा फसवून जबरदस्तीने संन्यासाश्रम कसा घेतला?</p>
<p class="Shlok-Color-2">ममाज्ञयाऽतो घृतकुंभसंभवस्वजातकर्मादिविधानसंस्कृत:।</p>
<p class="Shlok-Color-2">इमां पुन: प्रोद्वर तत्र पुत्रकांश्च त्रीन् हरेरंशभवान् भवानियात्॥ ६॥</p>
<p class="TXT">म्हणून माझ्या आज्ञेने घृतकुंभापासून जन्म आणि जातकर्मादिक सर्व संस्कारांनी युक्त होऊन हिच्याशी पुन्हा विवाह करावा. नंतर तिच्या ठिकाणी तुला श्रीहरीचे अंशभूत तीन पुत्र होतील.”</p>
<p class="Shlok-Color-2">इत्थमसह्यमपि मुहु: प्रसह्य गुरुणारुणाक्षमुक्त: स:।</p>
<p class="Shlok-Color-2">विधिना पुनरपि विधिना गृहीतयाऽभूद् गृही तया नतया॥ ७॥</p>
<p class="TXT">हे सांगणे त्यांना सहन न होऊनही श्रीगुरूंनी रागावून वारंवार आग्रहाने त्यांना सांगितले. तेव्हा दैववशात् गृहस्थाश्रमाचा त्याग केलेले ते नम्र अशा तिच्याशी शास्त्रानुसार पाणिग्रहण करून पुन्हा गृहस्थाश्रमी झाले.</p>
<p class="Shlok-Color-2">प्रारब्धलेखनविधौ विपर्ययादेव वर्णधर्मस्य। </p>
<p class="Shlok-Color-2">यतिरपि  पुन: पतिरभूदित्युक्त्वासौ बहिष्कृतो विप्रै:॥ ८॥</p>
<p class="TXT">प्रारब्धलेखानुसार पण वर्णाश्रमधर्माच्या विपरीत हि गोष्ट घडली. म्हणूनच ब्राह्मणांनी “हा यती असून पुन्हा पती झाला.” असे म्हणून त्यांना वाळीत टाकले.</p>
<p class="Shlok-Color-2">वृत्तांतस्याबोधात् श्रुत्वाप्यश्रद्धया पुनरशोधात्।</p>
<p class="Shlok-Color-2">शिष्टाचारविरोधात् समुज्झितो मत्सरात्परै: क्रोधात्॥ ९॥</p>
<p class="TXT">काहींनी खरी हकीकत न कळल्यामुळे, काहींनी वस्तुस्थिती कळली तरी त्यावर विश्वास नसल्यामुळे, काहींनी विशेष शोध न घेतल्याकारणाने, काहींनी शिष्टाचाराला सोडून वर्तन केले म्हणून, काहींनी मत्सर वाटल्यामुळे तर काहींनी केवळ रागाने त्यांना बहिष्कृत केले.</p>
<p class="Shlok-Color-2">अभवन्निवृत्तिमुख्यं ज्ञानेश्वरमध्यमं सुतत्रितयम्।</p>
<p class="Shlok-Color-2">सोपानान्तं तुर्या तुर्यावस्थारता सुता मुक्ता॥ १०॥</p>
<p class="TXT">त्यांना थोरला निवृत्ती, दुसरा ज्ञानेश्वर, तिसरा सोपान असे तीन पुत्र आणि चौथ्या उन्मनी अवस्थेत रमलेली चौथी मुक्ता ही मुलगी झाली. </p>
<p class="Shlok-Color-2">जातोपनीतिसमयास्तनया इति विप्रमंडलीं समया।</p>
<p class="Shlok-Color-2">प्रोचे वाचा समया क्षम्यो दोषो ध्रुवं कृत: स मया॥ ११॥</p>
<p class="TXT">मुलांच्या उपनयनाचा काळ जवळ आला आहे असे पाहून ब्राह्मणसभेत जाऊन विठ्ठलपंतांनी समयोचित शांत वाणीने म्हटले, “संन्यासानंतर गृहस्थाश्रम घेण्याचा दोष मी नक्कीच केला आहे. त्याची मला क्षमा करावी.”</p>
<p class="Shlok-Color-2">स विठ्ठलो विप्रवरैरगादि काशिप्रतिष्ठानपुरेऽय तस्मात्।</p>
<p class="Shlok-Color-2">शुद्धिं प्रतिष्ठानपुरे लभस्व निवेद्य सर्व स्वकृतं विगर्वम्॥ १२॥</p>
<p class="TXT">त्या श्रेष्ठ ब्राह्मणांनी विठ्ठलपंतांना म्हटले, “(महाराष्ट्रातील) काशी असलेल्या पैठणनगरात जा. त्यांना नम्रपणे आपण केलेले सर्व काही सांगा आणि तेथे शुद्धिपत्र मिळवा.”</p>
<p class="Shlok-Color-2">पुत्रै: समं सोऽथ समं स्वचित्तं कृत्वा प्रतिष्ठानमिदं प्रयात:।</p>
<p class="Shlok-Color-2">स्वमातुलस्यालयमध्यवात्सीत् सोऽप्युज्झितोऽस्माभिरमुष्य संगात्॥ १३॥</p>
<p class="TXT">नंतर तेदेखील आपले मन शांत ठेवून मुलांना घेऊन या पैठणात आले आणि आपल्या मामांच्या घरी राहिले. विठ्ठलपंतांचे संबंधी म्हणून आम्ही त्यांनाही बहिष्कृत केले.</p>
<p class="Shlok-Color-2">कृष्णाभिधो विठ्ठलमातुलोसौ श्राद्धे न लेभे द्विजमुक्तदोषात्।</p>
<p class="Shlok-Color-2">लोकांतरात्तस्य पितॄन् स साक्षात् आनीतवान्मध्यमवैठ्ठलि: स:॥ १४॥</p>
<p class="TXT">विठ्ठलपंतांचे मामा कृष्ण यांना बहिष्कृत केल्यामुळे श्राद्धासाठी त्यांना ब्राह्मण मिळाला नाही. त्यावेळी विठ्ठलपंतांच्या मधल्या मुलाने परलोकातून प्रत्यक्ष त्याच्या पितरांना श्राद्धासाठी आणले.</p>
<p class="Shlok-Color-2">श्राद्धे यदाऽभून्नहि विप्रयोगश्चिरात्पितॄणामपि विप्रयोग:।</p>
<p class="Shlok-Color-2">ज्ञानेश्वरेणेह निवारितोऽत्र दृष्टं चरित्रं तदिदं विचित्रम्॥ १५॥</p>
<p class="TXT">जेव्हा श्राद्धाला ब्राह्मण मिळाले नाहीत, तेव्हा फार काळापासून झालेला पितरांचा वियोगही श्रीज्ञानेश्वरांनी नाहीसा केला. हे त्यांचे अलौकिक कर्तृत्व दिसून आले.</p>
<p class="Shlok-Color-2">ज्ञानेश्वरो विठ्ठलनंदनानां स मध्यमोऽप्युत्तम एव चाद्य:।</p>
<p class="Shlok-Color-2">स्थितिप्रियो नित्यविशुद्धसत्त्वो यथाऽमराणां मुरजित् त्रयाणाम्॥ १६॥</p>
<p class="TXT">विठ्ठलपुत्रांमध्ये ज्ञानेश्वर हे मध्यम असले तरी उत्तमच (म्हटले पाहिजेत). तसेच योग्यतेनेही सर्वप्रथम होत. मर्यादाप्रिय आणि नेहमी विशुद्ध अंत:करण असलेले ते, तिन्ही देवांत विश्वाचे पालन करणारे सत्त्वगुणी विष्णु जसे श्रेष्ठ, तसे आहेत.</p>
<p class="Shlok-Color-2">कृत्वा नमो विप्रकुलाय गोदातीरे स्थितस्तातकुलायहेतो:।</p>
<p class="Shlok-Color-2">तीराधिवासै: कृतभूरिहासैद्विर्जैरयासै: कथितो विलासै:॥ १७॥</p>
<p class="TXT">पित्याच्या कुळाच्या शुद्धीसाठी गोदावरीकाठी ब्राह्मणांना नमस्कार करून ते थांबले. तेव्हा गोदावरीकाठी रहाणाऱ्या ब्राह्मणमंडळींनी त्यांची बरीच टर उडवून सहजपणे थट्टेने ज्ञानदेवांना म्हटले</p>
<p class="Shlok-Color-2">ज्ञानेश्वरस्त्वं यदि वास्तवोऽसि न वा स्तवोऽयं तव नाममात्रात्।</p>
<p class="Shlok-Color-2">प्रताडितेऽस्मिन्महिषे प्रतोदैस्तवापि गात्रे भविता तदंक:॥ १८॥</p>
<p class="TXT">जर तू खरोखर ज्ञानेश्वर असशील आणि नुसत्या नावामुळे “ज्ञानेश्वर” असा तुझा उदोउदो चाललेला नसेल, तर या रेड्याला चाबकाचे फटके मारल्याबरोबर त्याचे वळ तुझ्याही अंगावर दिसतील.</p>
<p class="Shlok-Color-2">अथेत्यवादीदथ तै: प्रताडितैस्तस्मिंल्लुलायेऽरुणमस्य पृष्ठकम्।</p>
<p class="Shlok-Color-2">व्यलोकि रेखात्रितयं त्विहाखिलै: किलास्य कालत्रयबोधसूचकम्॥ १९॥</p>
<p class="TXT">त्यांनी ‘ठीक आहे’ म्हटले, तेव्हा त्यांनी त्या रेड्याला फटके मारले. त्याबरोबर येथील सर्वांनी त्यांची पाठ लाल झालेली पाहिली आणि तीवर तीन वळ उठलेले पाहिले. जणूं ते त्रिकालज्ञानाचे सूचक होते.</p>
<p class="Shlok-Color-2">लुलायमेतं स्वकुलाय शुद्धये विधेह्यशेषश्रुतिवृंदपाठकम्।</p>
<p class="Shlok-Color-2">इतीरितस्तस्य निधाय मूर्धनि करं स वेदाकरमेनमातनोत्॥ २०॥</p>
<p class="TXT">तुझ्या कुळाची शुद्धी व्हायला हवी असेल, तर रेड्याकडून सर्व वेद म्हणव. असे सांगताच श्रीज्ञानदेवांनी त्याच्या डोक्यावर हात ठेवून त्याला सर्व वेदपारंगत केले.</p>
<p class="Shlok-Color-2">समक्षं सर्वेषां ध्रुवमभवदेषां </p>
<p class="Shlok-Color-2">द्विजनुषामशेषाणां गोदातटभुवि तु मोदाय विदुषाम्।</p>
<p class="Shlok-Color-2">चरित्रं चित्रं तन्महिष इह संतजिर्तबुधोऽखिलानुच्चै-</p>
<p class="Shlok-Color-2">र्वेदानुचितपदभेदान् समपठत्॥ २१॥</p>
<p class="TXT">गोदावरीच्या काठी राहाणाऱ्या सर्व ब्राह्मणांच्या समक्ष खरोखर ही घटना घडली. त्यामुळे सर्व विद्वानांना आनंद झाला. विद्वानांना खाली मान घालायला लावणाऱ्या रेड्याने पद-क्रमादी विकृतींसह सर्व वेद म्हटले. हे ज्ञानदेवांचे कर्तृत्व अलौकिक होते.</p>
<p class="Shlok-Color-2">एवंविधानि विविधानि विलोकितानि </p>
<p class="Shlok-Color-2">ज्ञानेश्वरस्य चरितानि महाद्भुतानि।</p>
<p class="Shlok-Color-2">विप्रास्ततोऽत्र मिलिता: सकला विशुद्ध-</p>
<p class="Shlok-Color-2">पत्रं  पवित्रहृदयेन  समर्पयाम: ॥ २२॥</p>
<p class="TXT">आम्ही ज्ञानेश्वरांची अशी थक्क करून सोडणारी अनेक कार्ये पाहिली, म्हणून आम्ही सर्व ब्राह्मण मिळून पवित्र अंत:करणाने हे ‘विशुद्धपत्र’ त्यांना अर्पण करतो.</p>
<p class="Shlok-Color-2">ज्ञानेशो भगवान् विष्णु: निवृतिभगवान्हर:।</p>
<p class="Shlok-Color-2">सोपानो भगवान् ब्रह्मा मुक्ताख्या ब्रह्मचित्कला॥ २३॥</p>
<p class="TXT">ज्ञानेश्वर हे भगवान विष्णू, निवृत्ती हे भगवान शंकर, सोपान हे भगवान ब्रह्मदेव आणि मुक्ता हि साक्षात ब्रह्मचित्कला आहे.</p>
<p class="Shlok-Color-2">ज्ञानेश्वरस्मरणत: स्मरणेन मुक्तान् </p>
<p class="Shlok-Color-2">मुक्ताग्रजोऽयमखिलान् खलु कर्तुमीष्टे।</p>
<p class="Shlok-Color-2">निंद्यो न बोधरहितै: स्वहितैकसिद्धये </p>
<p class="Shlok-Color-2">वंद्यो ध्रुवं सुकृतिभि:कृतिभि:समस्तै:॥ २४॥</p>
<p class="Shlok-Color-2">निध्यंबरयमक्षोणीसंयुते शालिवाहने। </p>
<p class="Shlok-Color-2">माघशुक्ले च पंचम्यां सर्वजिन्नामवत्सरे॥ २५॥</p>
<p class="Shlok-Color-2">श्रीमद्ज्ञानेशचरणयुगुले सुरसेविते। </p>
<p class="Shlok-Color-2">बोपदेवेन ग्रथितं शुद्धिपत्रं समपिर्तम्॥ २६॥</p>
<p class="TXT">मुक्तेचे थोरले बंधू ज्ञानेश्वर हे स्मरण केले असता स्मरण करणाऱ्या सर्वांना मुक्त करायला समर्थ आहेत. म्हणून अज्ञानी लोकांनी स्वकल्याणासाठी त्यांची निंदा करू नये. उलट सर्व पुण्यवान् ज्ञानी लोकांनीही त्यांना खात्रीने वंदन करावे.</p>
<p class="TXT">शालिवाहन शके १२०९ सर्वजित् नाम संवत्सरी माघ शुद्ध पंचमीला - बोपदेवांनी रचलेले हे शुद्धिपत्र देवांनीही सेवा केलेल्या श्रीमद्ज्ञानेशांच्या चरणयुगली समर्पण केले आहे. </p>
<p class="TXT">(श्रीक्षेत्र पैठण येथे श्रीएकनाथ महाराजांच्या वंशजांजवळ हे शुद्धिपत्र उपलब्ध आहे. कालपरत्वे ते फार जुने आहे. या शुद्धिपत्राखाली बोपदेव, रामशास्त्री व इतर ब्रह्मवृंदांच्या सह्या आहेत.)</p>
<p class="Shlok-Color-2 para-style-override-4">॥ ॐ तत् सत्॥</p>


<p class="Page-Break"> </p>
<p class="Heading" id="toc_marker-12">स्वयंसिद्ध ज्ञानेश्वर</p>
<p class="TXT">“ब्रह्मदेवाने निर्माण केली सृष्टी. आकाशीचं अथांग-अनंत छत. कोणत्या आधारावर उभे? आरंभ कोठून अंत कोठे? या गगनात असंख्य तारे. ताऱ्यांच्या तेजाभोवताली ग्रह. आपली जननी पृथ्वी. ती तरी कशी? अफाट सागर, प्रचंड पर्वत. झुळूझुळू वाहणाऱ्या सरिता. विशाल अंत:करणाचे आभाळ. कृष्णमेघांच्या करांनी भूमीला भिजवणारे. भूमी हि माताच. सृजन हा तिचा स्वभाव. मानव आणि प्राण्यांच्या घर्मबिंदूंचे सिंचन व्हावे. मग धान्याची कणसे, रसाळ फळे, रंगगंंधांचे सौंदर्य ल्यालेली फुले. या साऱ्यांचे पालन करणारा, साऱ्यांना सांभाळणारा श्री विष्णू. वारंवार त्याने या मर्त्यलोकी पूर्णत्वाने किंवा अंशरूपाने यावे, जगत्कल्याण करावे आणि वैकुंठलोकी परतावे. महेशाने लय साधून समतोल साधावा. विश्वाच्या प्रत्येक कणात विश्वात्मा आहे. तो विश्वदेव आहे. तो दिसतो कसा? त्याचे रूप कसे? तो सगुण साकार आहे की निर्गुण निराकार?</p>
<p class="Shlok-Color-2">तुज सगुण म्हणों कीं निर्गुण रे।</p>
<p class="Shlok-Color-2">सगुण निर्गुण एकु गोविंदु रे</p>
<p class="Shlok-Color-2">अनुमाने ना अनुमाने ना।</p>
<p class="Shlok-Color-2">श्रुति नेति नेति म्हणती गोविंदु रे</p>
<p class="Shlok-Color-2">तुज स्थूळ म्हणों कीं सूक्ष्म रे।</p>
<p class="Shlok-Color-2">स्थूळसूक्ष्म एकु गोविंदु रे</p>
<p class="Shlok-Color-2">तुज आकारु म्हणों कीं निराकारु रे।</p>
<p class="Shlok-Color-2">आकारु निराकारु एकु गोविंदु रे</p>
<p class="Shlok-Color-2">तुज दृश्य म्हणों कीं अदृश्य रे।</p>
<p class="Shlok-Color-2">दृश्यअदृश्य एकु गोविंदु रे</p>
<p class="Shlok-Color-2">निवृत्तिप्रसादें ज्ञानदेव बोले।</p>
<p class="Shlok-Color-2">बापरखुमादेविवरु विठ्ठलु रे</p>
<p class="TXT-Right">(अभंग - ५)</p>
<p class="TXT">या भगवंताला काय म्हणावे? श्रीहरी, गोविंद, गोपाळ; याला अनेक नामे आणि अनेक रूपे. मदनालाही मोह याने निर्माण करावा, पण हा सर्वसमावेशक सावळ्ॺा रंगात गोपाळ बनणारा, प्रेमाने गायींचे पालन करणारा.</p>
<p class="Shlok-Color-2">आजि देखिलें रे आजि देखिलें रे।</p>
<p class="Shlok-Color-2">सबाह्य अभ्यंतरीं। अवघा व्यापकु मुरारी</p>
<p class="Shlok-Color-2">दृढ विटें मन मुळीं। विराजित वनमाळी</p>
<p class="Shlok-Color-2">आजि सोनियाचा दिनु। वरी अमृतातें वरिषे घनु</p>
<p class="Shlok-Color-2">बरवा संतसमागमु। प्रगटला आत्मारामु</p>
<p class="Shlok-Color-2">बाप रखुमादेवीवरु। कृपासिंधु करुणाकरु</p>
<p class="TXT-Right">(अभंग - ५७)</p>
<p class="TXT">माझ्या अंत:करणाच्या विटेवर ही परमात्म्याची मूर्ती विराजमान झाली आहे. तिचे दर्शन म्हणजेच आत्मरूप दर्शन. मी त्या परमात्म्याचे नामस्मरण करू लागलो तोच सोनियाचा दिन. संतांच्या संगतीने देवाचे दर्शन. देवाच्या दर्शनाने आत्म्याचा उद्धार. तो कृपासिंधू आहे. तो करुणासागर आहे. तोच आपल्या भक्तांवर अमृताचा वर्षाव करतो.”</p>
<p class="TXT">ज्ञानदेवांनी आपल्या वाणीने पैठणकरांना धन्य केले. पैठणीच थांबणे नव्हते. आता प्रस्थानसमय आला. शेवटचे प्रवचन करून भावंडांनी पैठणकरांना निरोप दिला. भावंडांच्या आगमनवेळी धिक्कारणाऱ्या पैठणकरांनी ज्ञानदेवांना पैठणीच वास्तव्य करण्याचा आग्रह केला. प्रेमाने भावंडांची मने भरून गेली. मामाआजोबा, मामीआजी यांची स्थिती काय वर्णावी! डोळ्ॺांमधून वाहणाऱ्या अश्रूंना बांधच नव्हता. मामाआजोबांनी जमिनीवर डोके टेकून चारही भावंडांना नमस्कार केला. वेदवक्त्या रेड्यालाही तसाच नमस्कार केला. “माझा जन्म धन्य झाला. देवदर्शन... देवदर्शन आणखी काय असणार!” एवढे बोलून ते ओंजळीत तोंड घालून रडू लागले. मामीआजींनी वाटेत खाण्यासाठी दशम्या, लाडू भरभरून दिले. रेड्यालाही घास भरवले. रेड्याच्या मालकाने तो रेडा या भावंडांनाच दिला होता. रेडाही ज्ञानेश्वरांची पाठ सोडायला तयार नव्हता. मुले अंगणातून निघाली. मामीआजींनी आधी निवृत्तीला कवटाळले, “निवृत्ती, थोरला आहेस रे! मोठी जबाबदारी आहे तुझी.” ज्ञानेश्वरांना जवळ घेतले, “ज्ञाना, तुला काय म्हणू? साक्षात देव आहेस. आणखी राहिला असता चारही जण तर  या घराचं देवघर झालं असतं.” मुक्ताला मिठी मारून बराच वेळ ती नि:शब्द अश्रू ढाळत राहिली. “मुक्ते, काय म्हणू तुला? तू बहीण खरी, पण तू आईच आहेस साऱ्यांची. इतक्या कोवळ्ॺा वयात...” सोपान सर्वांत लहान. “वय लहान असून हट्ट नाही, मागणं नाही, रडणं नाही... जायचं होतं इतक्या लवकर तर आलातच का रे?” माामीआजी जोरात रडू लागल्या. मामाआजोबाही कातरल्या आवाजात म्हणाले, “ईश्वरी संकेत समजत नाहीत हेच खरे!”</p>
<p class="TXT">चार भावंडे रेड्यासह पैठण सोडून निघाली. पैठणच्या सीमेवर माणसांचा महासागर लोटला होता. भावंडांच्या जयजयकाराने आसमंत निनादत होता. वेस ओलांडली. चारही भावंडांनी भुईवर माथी टेकून समस्त पैठणकरांना आणि पैठणाला नमस्कार केला. पैठणकरांच्या डोळ्ॺांमधून प्रेमाश्रू वाहात होते. भावंडे त्या प्रेमाने चिंब भिजून गेली. जाणे क्रमप्राप्त होते. निघाली.</p>
<p class="Shlok-Color-2">मार्गी चालती स्वानंद भरित। सप्रेम हरीचे गुण वर्णीत।</p>
<p class="Shlok-Color-2">नानापरी चातुर्य कवित्व। नवरस उत्पन्न करिताती॥</p>
<p class="TXT-Right">-संतकवी महिपती</p>
<p class="TXT">मार्गात रेड्याची चाल मंदावली. पाणी घेईना, हिरवा चाराही खाण्यात रुची दाखवेना. भावंडे आळेग्रामी आली. ज्ञानदेवांनी रेड्याच्या पाठीवरून, मस्तकावरून प्रेमाने हात फिरवला. निवृत्तिनाथांना म्हणाले, “दादा, या जीवाचं कार्य संपलं. वेदगायनानं पवित्र झालेल्या या जीवाला मुक्ती लाभावी, अशी माझी इच्छा आहे.” निवृत्तिनाथ म्हणाले, “सत्य आहे, याचा उद्धार होणं आवश्यक आहे.” ज्ञानदेवांनी झोळीतील दशमी काढून रेड्याच्या मुखात घातली. ती खाताना त्याच्याही नेत्रांमधून अश्रूंची धार लागली. निवृत्ती, ज्ञानदेव, सोपान, मुक्ता चौघांनीही त्याला वाकून नमस्कार केला. रेड्यानेही या चारही भावंडांभोवती प्रदक्षिणा केली. जमिनीवर बसला आणि त्याची मान लुळी पडली. त्याचा आत्मा स्वर्गलोकी निघून गेला. तो जीवन्मुक्त झाला. चौघांनी मोठ्ठा खड्डा खणून त्यात त्या रेड्याला पुरले. त्यावर फुले अंथरली. त्याला अखेरचा नमस्कार केला. जवळच्या तळ्ॺात स्नान करून पुढे निघाले.</p>
<p class="TXT">दक्षिणोत्तर वाहणारी प्रवरा नदी. तिच्या तीरावरचे क्षेत्र नेवासे. हे क्षेत्र खंडोबा आणि मोहिनीराज अशा दोघांचे. खंडोबाच्या नेवाशात खंडोबाचे मंदिर तर मोहिनीराजाच्या नेवाशात मोहिनीराजाचे मंदिर, समुद्रमंथनाच्या वेळी मंथनामधून चौदा रत्ने निघाली. त्यांपैकी एक रत्न म्हणजे ‘अमृत.’ या अमृतप्राप्तीसाठी देवदैत्यांमध्ये अपूर्व संघर्ष झाला. अमृतकलश दैत्यांहाती गेला. मग श्रीविष्णूंनी मोहिनीरूप धारण करून तो देवांसाठी प्राप्त करून घेतला. हे श्रीविष्णूंचे मोहिनीरूप म्हणजेच ‘महालया,’ आणि महालया म्हणजे म्हाळसा. म्हणूनच मराठी संतकवी नेवाशाचा उल्लेख महालयाक्षेत्र किंवा म्हाळसापूर असा करतात. या क्षेत्रातच श्रीज्ञानेश्वरीचे लेखन झाले. ज्ञानेश्वरीच्या उपसंहारात ज्ञानेश्वर म्हणतात,</p>
<p class="Shlok-Color-2">ऐसें युगीं परि कळीं। आणि महाराष्ट्र मंडळीं।</p>
<p class="Shlok-Color-2">श्रीगोदावरीच्या कूलीं। दक्षिणिलीं॥ </p>
<p class="TXT-Right">(१८.१८०३)</p>
<p class="Shlok-Color-2">त्रिभुवनैकपवित्र। अनादि पंचक्रोशक्षेत्र।</p>
<p class="Shlok-Color-2">जेथ जगाचें जीवनसूत्र। श्रीमहालया असे॥ </p>
<p class="TXT-Right">(१८.१८०४)</p>
<p class="TXT">भावंडांनी नेवाशात प्रवेश केला. एके ठिकाणी खूप गर्दी जमली होती. एक सती आपल्या मृत पतीच्या शवाजवळ बसून दु:खाने आक्रोश करत होती. मृत पुरुष तरुण होता. जनसमुदाय हळहळत होता. दु:खी स्त्रीला सहानुभूती दाखवत होता. ज्ञानदेवांनी त्या मृत तरुणाची चौकशी केली. हा नेवाशाचा कुलकर्णी होता. याचे नाव ‘सच्चिदानंद.’ ज्ञानदेव आश्चर्याने उद्गारले, “सच्चिदानंद, म्हणजे ‘सत्-चित्-आनंद.’ यास अकाली मृत्यू! निव्वळ अशक्य!” ज्ञानदेव गुडघे टेकून खाली बसले. त्यांनी त्या तरुणाच्या निश्चल देहावरून प्रेमाने हात फिरवला. झोपेतून उठून बसावा, तसा तो तरुण उठून बसला. तो आणि त्याची पत्नी दोघांनाही वर्णनातीत आनंद झाला. त्यांनी ज्ञानदेवांच्या आणि सर्व भावंडांच्या चरणांवर वारंवार मस्तक ठेवले. उपस्थित जनसमुदायाने ज्ञानदेवांचा जयजयकार केला.</p>
<p class="TXT">नंतर ही भावंडे आधी आपेगावी गेली, नंतर आळंदीस आली. आता विटाळ, ग्रामण्य संपले होते. लोक ज्ञानदेवांच्या दर्शनासाठी, त्यांच्या अमृतमय वाणीच्या श्रवणासाठी आतुर झाले होते. ज्ञानदेव लोकभाषेत लोकांमध्ये अभेद ठेवून धर्मतत्त्व सांगत होते. सगळा समाज श्रवणभक्तीने तृप्त होत होता. आता भिक्षेचा प्रश्न उरला नव्हता. कुटीत शिधा, अन्न, शिगोशीग येत होते. एक दिवस निवृत्तिनाथ मुक्ताला म्हणाले, “मुक्ता, आता आपल्या कुटीत दिवाळीच आहे. अन्न विपुल आहे. दिवाळी हा सणही आला आहे. तू मांडे कर. आपण सारेजणच दिवाळी साजरी करू.” आजपर्यंत या भावंडांपैकी कोणी अन्न, वस्त्र यांच्यापैकी कोणती भौतिक इच्छा प्रकट केली नव्हती. परमार्थामृत जन्मत:च पिऊन तृप्त असलेली ही भावंडे. पूर्ण निरिच्छ आणि निर्मोही. दादाची इच्छा आहे, सण तर आहेच. मांडे करण्यासाठी शिध्याची कमतरता तर नव्हतीच. फक्त मांडे भाजायला हवे होते परळ.</p>
<p class="TXT">कुंभाराकडे जावे आणि परळ घेऊन यावे, या इच्छेने मुक्ता कुटीबाहेर पडली. आपेगाव-आळंदीकरांनी स्विकार केला होता. पण अजून काही कर्मठ उरले होतेच. त्यांना या पोरांना पैठणचे सांगीवांगीचे चमत्कार ऐकून स्विकारावे असे वाटत नव्हते. त्यातीलच एक विसोबा चाटी. मुक्ताला जाताना त्यांनी पाहिले मात्र. त्यांच्या अंगाचा तिळपापड झाला. तिची वाट अडवून म्हणाले, “कुठं चाललीस गं? सणावाराला तुझं अशुभ मुख जगाला दाखवायला निघालीस?” मुक्ता म्हणाली, “नाही, मांडे भाजायचे परळ आणायला कुंभारदादांकडे निघालेय मी.” विसोबांचा क्रोधाग्नी भडकला, “संन्याशाची पोरे ती पोरे, आणि ऐट बघा! मांडे खाणार म्हणे! चल नीघ घरी. परळ वगैरे काही मिळणार नाही तुला.” मुक्ताने एकवार विसोबांकडे पाहिले, ती म्हणाली, “ते मी कुंभारदादांना विचारेन.” विसोबा आणखीच भडकले, “मला उर्मट उत्तर देतेस, बघतो तुला कोण परळ देतोय ते!” विसोबा मुक्ताबरोबर तरातरा निघाले. मुक्ताला बघून कुंभार परळ द्यायला तयार होत असे, पण “खबरदार, तू माझे खूप कर्ज देणे लागतोस. परळ देशील तर ताबडतोब वसुलीची मागणी करीन,” असे विसोबा धमकावत असत. दोन-तीन कुंभारांची घरे झाली. विसोबा सावकारांपुढे जाण्याचे कोणाचे धाडस होईना. एक कुंभारीण मात्र तयार झाली. तिने विसोबांच्या धमकीला भीक घातली नाही. आत ती परळ आणायला गेली. तेवढ्यात विसोबांनी रागारागाने जवळचा बांबू उचलून गाडग्या-मडक्यांची रास फोडून टाकली. कुंभारीण रडत-ओरडत बाहेर आली. मुक्ताला काय करावे तेच समजेना. या झालेल्या नुकसानास आपली मागणीच कारणीभूत आहे, असे तिला वाटले. नको ते परळ आणि नकोत ते मांडे, या विचाराने ती उद्विग्न मन:स्थितीत कुटीत परतली. विसोबाही तिच्या नकळत मागून आले. आता कुटीत काय घडते, याविषयी त्यांना उत्सुकता होती.</p>
<p class="TXT">उद्विग्नतेने ती लालेलाल झाली होती. उष्ण अश्रुधारा तिच्या नेत्रांमधून वाहात होत्या. झाली हकीकत तिने सांगितली. ज्ञानदेव मुक्ताजवळ आले. पुढचे दोन हात आणि गुडघे टेकून ओणवे झाले. “मुक्ता, कशाला हवे परळ? भाज, माझ्या पाठीवर मांडे भाज.” ज्ञानदेवांनी योगधारणेने जठराग्नी पेटवला आणि पाठ तापवली. तिच्यातून तप्त धुमारे फुटू लागले. मुक्ताने मांडे भाजले. मांडे भाजून झाल्यावर ज्ञानदेव मूळ स्वरूपात आले. भावंडांनी एकमेकांना मांड्याचे घास भरवून दिवाळी साजरी केली.</p>
<p class="TXT">विसोबा चाटी मनोमन घाबरले. आधी धास्तावले, मग पस्तावले. आता शरणागती हा एकमेव मार्ग. धावत येऊन आधी मुक्ताचे पाय धरले, मग ज्ञानदेवांचे. सोपानाचे पाय धरले, मग निवृत्तिनाथांचे. भावंडांचे पडलेले उच्छिष्ट त्यांनी आपल्या मुखी घातले. करुणावतार ज्ञानदेवांनी त्यांना क्षमा केली. ज्ञानदेवांचा द्वेष करणाऱ्या विसोबांनी ‘महाविष्णूचा अवतार। श्री गुरू माझा ज्ञानेश्वर’ असे अभंग रचण्यास आरंभ केला.</p>
<p class="TXT">वेद वदवून रेड्याचा उद्धार करणारे, मोठे कार्य ज्यांच्या हातून घडायचे त्या सच्चिदानंदांना अकाली येणाऱ्या मृत्यूच्या दाढेतून परत आणणारे, विसोबा चाटींसारख्या विद्वान परंतु अहंकारी माणसाला नवदृष्टी देणारे असे ज्ञानदेव. ज्ञानदेव देती जगता ज्ञान. ज्ञानदेव देती जगता दृष्टी. जगताला वेदांत सोपा करून सांगणारे ज्ञानदेव. आता एका महान कार्यासाठी सिद्ध झाले होते स्वयंसिद्ध ज्ञानदेव.</p>


<p class="Page-Break"> </p>
<p class="Heading" id="toc_marker-13">श्री ज्ञानेश्वरी</p>
<p class="TXT">प्रवरा नदीचा तीर. क्षेत्र नेवासे. निवृत्ती, ज्ञानदेव, सोपान, मुक्ता चारही भांवडे. त्यांच्यातल्या दोन गुरुशिष्यात संवाद. गुरू निवृत्ती, शिष्य ज्ञानदेव. “क्षीरसिंधूचा पवित्र परिसर. या ठिकाणी संवाद उमा-महेशाचा. महेश वक्ता, श्रोता पार्वती. सागरात महामत्स्याच्या उदरी महाविष्णू. त्यांनीही या महेशांचे अद्वयानंदवैभव ऐकले. परमगुरू श्रीमत्स्येंद्रनाथ. त्यांनी हे तत्त्ववैभव श्रीगोरक्षनाथांना दिले.  त्यांनी ते श्रीगहिनीनाथांना प्रदान केले. त्यांनी ते निवृत्तिनाथांना दिले. आणि निवृत्तिनाथांनी ज्ञानदेवांना.”</p>
<p class="TXT">ज्ञानदेवांच्या मनी भावकल्लोळ. पद्मासन घालून नेत्र मिटलेले. सच्चिदानंदबाबा आले. त्यांनी ज्ञानेदवांना वंदन केले, बाजूला जाऊन उभे राहिले. काही क्षण तसेच गेले. मग हळूहळू ज्ञानदेवांनी नेत्र उघडले. “दादा, हे लोकांस सांगायलाच हवे. लोककल्याण हा जर जीवाचा प्रधान हेतू असेल तर हे सांगणे अत्यावश्यक ठरते. त्यांना, त्यांच्या भाषेत, त्यांना समजेल असे.” निवृत्ती मंद स्मित करून म्हणाला, “ज्ञाना, ते उपनिषदांचे सार आहे. जीवनाचे तत्त्व आहे. एका सामर्थ्यवान पण गोंधळून घायाळ झालेल्या नरोत्तमाला परत निर्धाराने उभे केले ते त्या काव्यात्म संवादाने. जीवनात संकटे, दु:खे अगणित. गोंधळाचे, घायाळ होण्याचे प्रसंग सातत्याने येतात. लोकांसाठी हे खरोखर आवश्यक.” ज्ञानदेव उठले. अंगी रोमांच दाटले होते. निवृत्तीच्या पायांवर मस्तक ठेवले. “दादा, गीता जगताची माय. साक्षात भगवंतांनी अर्जुनाचे माध्यम करून जगताला सांगितली. तीच मी मातृभाषेत विस्ताराने कथन करणार आहे. या जन्माचे सार्थक करून भगवंताशी कृतज्ञ होणार आहे. आणि दादा...” ज्ञानदेवांनी आवंढा गिळला, “आपल्या तातांनी आणि मातेनं जो त्रैलोक्यात एकमेवाद्वितीय त्याग केला, आपणासाठीच ना? त्यांना कधी, कसं उतराई व्हायचं? आपल्याला शक्य नाही.  तो केवळ एक मज अल्पमतीचा एक छोटा प्रयत्न. तोही आपल्या आशीर्वादाशिवाय शक्य नाही.” निवृत्तीने ज्ञानाला छातीशी कवटाळले. “ज्ञाना, माझी अनुमती आहे. माझे आशीर्वाद तर तुला सतत आहेतच. तू गीतेवर टीका कर.”</p>
<p class="TXT">प्रवरा नदीतीरावरील शिवमंदिराचा सभामंडप. ज्ञानेश्वर गीतेवर मायबोली मराठीमधून बोलणार. तिचा अर्थ आपल्याला आपल्या भाषेत कथन करणार, हे वृत्त कर्णोपकर्णी पंचक्रोशीत जाऊन पोचले. भक्त-भाविक, संत-सज्जन यांची त्या स्थळी मोठी दाटी झाली. निवृत्तिनाथ पुढे, मागून ज्ञानदेव, सोपान, मुक्ता. चौघांनी शिवाला साष्टांग नमस्कार केला. मसी भरून ठेवलेले मसीपात्र. त्यात पिसाची लेखणी. एकावर एक ठेवलेली मसीपत्रे. अशी सर्व सिद्धता करून लिहिण्यास आतुरलेले सच्चिदानंदबाबा. सभागृहातच एक सजवलेले व्यासपीठ. व्यासपीठासमोर उच्चासनावर निवृत्तिनाथ बसले. त्यांना ज्ञानदेवांनी प्रणिपात केला. व्यासपीठाला वंदन केले. व्यासपीठावर येऊन बसले. श्रोतृवर्गाला विनम्र अभिवादन केले. त्यांच्या गळ्ॺात पुष्प-तुळशी माळा भक्तजनांनी घातल्या. पुष्प-धूपाचा सुगंध दरवळला. ज्ञानदेवांनी पुन्हा साऱ्यांना अभिवादन केले. माता-पित्यांचे स्मरण केले. त्यांच्या वैखरीतून अमृत झरू लागले. </p>
<p class="Shlok-Color-2">ॐ नमो जी आद्या। वेदप्रतिपाद्या।</p>
<p class="Shlok-Color-2">जय जय स्वसंवेद्या। आत्मरूपा॥</p>
<p class="Shlok-Color-2">देवा तूंचि गणेशु। सकलमतिप्रकाशु। </p>
<p class="Shlok-Color-2">म्हणे निवृत्तिदासु। अवधारिजो जी॥</p>
<p class="TXT-Right">(१-१)</p>
<p class="TXT">महाभारत युद्धाचा निर्वाणीचा प्रसंग. कौरवसेना आणि पांडवसेना एकमेकांसमोर शस्त्रसज्ज होऊन उभी ठाकलेली.</p>
<p class="Shlok-Color-2">तरी पुत्रस्नेहें मोहितु। धृतराष्ट्र असे पुसतु।</p>
<p class="Shlok-Color-2">म्हणें संजया सांगें मातु। कुरुक्षेत्रींचा॥</p>
<p class="Shlok-Color-2">तिये वेळीं तो संजयु बोले। म्हणे पांडवसैन्य उचलिलें।</p>
<p class="Shlok-Color-2">जैसें महाप्रळयीं पसरलें। कृतांतमुख॥</p>
<p class="Shlok-Color-2">ते वेळीं अर्जुन म्हणतसे देवा। आतां झडकरी रथु पेलावा।</p>
<p class="Shlok-Color-2">नेऊनि मध्यें घालावा। दोहीं दळां॥</p>
<p class="TXT-Right">(१-८५)</p>
<p class="TXT">भगवंतांनी दोन्ही सैन्यांच्या मधोमध रथ नेऊन उभा केला. अर्जुनाने कौरवसेनेवरून आपली दृष्टी फिरवली. चुलते, आजे, गुरुजन, बंधू, मामा यांच्याबरोबर मी युद्ध करायचे? यांचे रक्त मी सांडायचे?</p>
<p class="Shlok-Color-2">या सकळांते वधावें। मग जे भोग भोगावे।</p>
<p class="Shlok-Color-2">ते जळोत आघवे। पार्थ म्हणे॥</p>
<p class="TXT-Right">(१-२११)</p>
<p class="TXT">अर्जुनाने धनुष्यबाण खाली ठेवले. तो रथाखाली उतरला. आपल्याच आप्तांशी होणाऱ्या युद्धकल्पनेने त्याला अतीव दु:ख झाले. पार्थाची ही दिनावस्था पाहून श्रीकृष्ण आश्चर्यचकित झाला. तो पार्थाला म्हणाला, “अरे, त्रैलोक्यातील सर्वश्रेष्ठ धनुर्धर म्हणून तुझी कीर्ती. आज तुला हि नाती आठवतात. आणि यांची हत्या करणे महापाप आहे, असे तुला वाटते. पण वेड्या, तू मारणार आणि ते मरणारे, हाच तुझा भ्रम आहे. ही सृष्टी अनादिसिद्ध आहे. उत्पन्न होणे आणि नाश पावणे हि तिची प्रकृती आहे. म्हणूनच ज्ञानी लोक जन्म आणि मृत्यूस भ्रांती मानतात. देह जन्म घेतात आणि मरण पावतात. परंतु आत्मा अमर असतो.</p>
<p class="Shlok-Color-2">हें उपजे आणि नासे। ते मायवशें दिसे।</p>
<p class="Shlok-Color-2">येऱ्हवी तत्त्वता वस्तु जे असे। ते अविनाशचि॥</p>
<p class="TXT-Right">(२-१०५)</p>
<p class="TXT">अर्जुना, संग्राम हा क्षत्रियांचा धर्म आहे. संग्राम म्हटले की मरणे मारणे आलेच. युद्धात विजयी झालास तर पृथ्वीचे निष्कंटक राज्य तुला प्राप्त होईल आणि धारातीर्थी पडलास तर निश्चित स्वर्गलोकीच जाशील. अर्जुना आणखी एक गोष्ट. जन्मभर सारेच जीव कर्म करतात. कर्म कोणालाच चुकले नाही. नेमके तेच बाधक. पण तू जर फलाची आशा न करता या कर्माचे आचरण केलेस तर मात्र तू बुद्धियोगी पदास पोहचशील. आणि बुद्धियोग हे साक्षात वज्रकवच आहे. म्हणून तू निषिद्ध कर्मे टाकून निष्काम कर्मयोगाचे आचरण कर. आणखी एक; जो संकटांनी भयग्रस्त होत नाही, दु:खांनी घायाळ होत नाही आणि सुखाने हुरळून जात नाही; त्यास स्थितप्रज्ञ म्हणतात. याच्या ठायी काम-क्रोध नसतात. इंद्रिये याच्या स्वाधीन असतात. हा समहृदय असतो. </p>
<p class="Shlok-Color-2">देखें अखंडित प्रसन्नता। आथी जेथ चित्ता।</p>
<p class="Shlok-Color-2">तेथ रिगणें नाहीं  समस्तां। संसारदु:खा॥</p>
<p class="Shlok-Color-2">जैसा अमृताचा निर्झरु। प्रसवे जयाचा जठरु।</p>
<p class="Shlok-Color-2">तया क्षुधेतृषेचा अडदरु। काहींचि नाहीं॥</p>
<p class="Shlok-Color-2">तैसें हृदय प्रसन्न होये। तरी दु:ख कैचें कें आहे?।</p>
<p class="Shlok-Color-2">तेथ आपैसी बुद्धि राहे। परमात्मरूपीं॥</p>
<p class="TXT-Right">(२-२३८)</p>
<p class="TXT">भगवंतांच्या मुखाकडे अर्जुन बघतच राहिला. विस्मयाने म्हणाला, “केशवा, क्षमा करा, पण तुमच्याच प्रतिपादनानुसार कर्माहून ज्ञान श्रेष्ठ आहे; तर मग भगवंता आपण मला, हे घोर युद्ध कर, असे का सांगत आहात?” भगवंत स्मित करते झाले. ते म्हणाले, “ईश्वरार्पण बुद्धीने केलेले कर्म हे यज्ञकर्मच होय. पार्था, या जगतात कर्मयोग आणि ज्ञानयोग अशा दोन निष्ठा आहेत. विचारवंत लोक ज्ञानयोगाचे आचरण करतात. ज्ञानयोग हा विहंगम मार्ग आहे. या मार्गातील व्यक्तीस मोक्ष लवकर प्राप्त होतो. कर्मयोग हा पिपीलिकामार्ग आहे. आपल्या वाट्याला आलेले कर्म फलाशा न धरता करणे हेच स्वधर्माचरण होय. स्वधर्माचरण हा नित्ययज्ञ आहे. यात पापप्रवेशाला स्थान नाही. विधात्याने सृष्टीची निमिर्ती करताना हा यज्ञ प्रत्येक जीवाला जोडून दिला आहे. हा यज्ञ म्हणजेच त्याचे जीवन आणि पोषण आहे. या यज्ञामुळे देव आणि मानव यांचा संबंध जुळून येतो. पण अर्जुना, स्वधर्म असणारे नित्यकर्म, त्यातील वारंवारतेमुळे, नावीन्य हरपल्यामुळे नकोसे वाटते. आपण दुसऱ्याचे कर्म दुरून पाहात असतो. तेच आपल्या कर्माहून अधिक चांगले असेही माणसाच्या मनी येते.</p>
<p class="Shlok-Color-2">अगा स्वधर्मु हा आपुला। जरी का कठिणु जाहला।</p>
<p class="Shlok-Color-2">तरी हाचि अनुष्ठिला। भला देखें।</p>
<p class="Shlok-Color-2">येरु आचारु जो परावा। तो देखतां कीर बरवा।</p>
<p class="Shlok-Color-2">परी आचरतेनि आचरावा। आपुलाचि।</p>
<p class="TXT-Right">(३-२१९)</p>
<p class="TXT">भगवंतांचे हे म्हणणे अर्जुनाला पटले. पण त्याच्या मनात एक प्रश्न निर्माण झालाच. तो म्हणाला, “देवकीनंदना, आपण म्हणता ते खरे. पण स्वधर्माचरणाचा त्याग करून परधर्माचरणाचा स्विकार करावा अशी मानवाठायी आस तरी का उत्पन्न व्हावी? अशी आस विद्वान, विचारवंत लोकांच्या मनीसुद्धा निर्माण होते. ती स्वभावत:च निर्माण होते, की तिला प्रेरणा देणारा कोणी असतो?” भगवंत म्हणाले, “पार्था, काम आणि क्रोध यांचे प्रेरक असतात. हे हृदयी निवास करतात. अंतरात्म्याला भ्रष्ट करतात. चंदन वृक्षाला जसा सर्प वेढा घालतो तसे हे ज्ञानाला वेढून टाकतात. हे माणसाला पाण्याशिवाय बुडवतात, अग्नीशिवाय जाळतात. काम-क्रोध ज्ञानी व्यक्तीला अनुचित कर्म करण्यास प्रवृत्त करतात. या दोघांना आपल्या अंतरातून घालवून दिले की, मग आत्मानंदच. मग ज्ञेय परमात्मा आपोआप प्राप्त होतो. </p>
<p class="Shlok-Color-2">तें ज्ञान पैं गा बरवे। जरी मनीं आथि आणावें।</p>
<p class="Shlok-Color-2">तरी संतां या भजावें। सर्वस्वेशीं॥</p>
<p class="Shlok-Color-2">जे ज्ञानाचा कुरुठा। तेथे सेवा हा दारवंटा।</p>
<p class="Shlok-Color-2">तो स्वाधीन करी सुभटा। वोळगोनी॥</p>
<p class="Shlok-Color-2">तरी तनुमनुजीवें। चरणांसी लागावें।</p>
<p class="Shlok-Color-2">आणि अगर्वता करावें। दास्य सकळ॥</p>
<p class="Shlok-Color-2">मग अपेक्षित जें आपुलें। तेंहि सांगती पुसिलें।</p>
<p class="Shlok-Color-2">जेणें अंत:करण बोधलें। संकल्पा नयें॥</p>
<p class="TXT-Right">(४-१६५)</p>
<p class="TXT">संतांनी आत्मतत्त्वाची अनुभूती घेतलेली असते. प्रत्येकाने त्यांना शरण जावे आणि त्यांच्याकडून ज्ञान संपादन करावे. या जगतात सर्वात पवित्र ज्ञान होय. आकाश अनंत तर ज्ञान त्याहून अनंत. ज्ञानाला अन्य कशाचीही उपमा देता येणार नाही. ज्ञानासम ज्ञानच. येथे एक गोष्ट लक्षात ठेव, ज्ञान ग्रहण करण्यासाठी ती व्यक्ती श्रद्धावान हवी. श्रद्धावंताला ज्ञान प्राप्त होते आणि ज्ञानवंताला शांती प्राप्त होते.</p>
<p class="TXT">अर्जुनाने विचारले, “भगवंता, आपण एकदा संन्यास घ्यावयास सांगता तर एकदा कर्मयोगाचे आचरण करावयास सांगता. यामुळे मज पामराचा गोंधळ होतो. यातील अचूक फलप्राप्ती करून देणारा मार्ग कोणता? तसेच आचरणास सोपा मार्ग कोणता?”  भगवंत म्हणाले, “कर्मयोग आणि संन्यास दोन्ही मोक्षदाते मार्ग आहेत. जाणत्या-नेणत्या लोकांचा राजमार्ग म्हणशील तर कर्मयोग. याचे चांगल्या प्रकारे आचरण केले तर हा मार्ग संन्यास-मार्गाचे फळ प्राप्त करून देतो. तुला खरे सांगायचे तर कर्मयोग आणि संन्यास या दोन शब्दांमध्ये फरक आहे. उद्दिष्ट म्हणशील तर एकच. संन्यास हि अलिप्त वृत्ती आहे. हिच वृत्ती कर्ममार्गात ठेवली तर फळ तसेच. पण ज्यांना आत्मसुखाची गोडी कळत नाही, ते विषयसेवनात सुख मानतात.</p>
<p class="Shlok-Color-2">एऱ्हवीं विषयीं काइ सुख आहे। हें बोलणेंचि सारिखें नोहे।</p>
<p class="Shlok-Color-2">तरी विद्युत्स्फुरणें  कां न पाहे। जगामाजीं?॥</p>
<p class="Shlok-Color-2">सांगें वातवर्ष आतपु धरे। ऐसें अभ्रछायाचि जरी सरे।</p>
<p class="Shlok-Color-2">तरी त्रिमाळिकें धवळारें। करावीं कां?॥</p>
<p class="Shlok-Color-2">म्हणोनि विषयसुख जें बोलिजे। तें नेणतां गा वायाचि जल्पिजे।</p>
<p class="Shlok-Color-2">जैसें महूर कां म्हणिजे। विषकंदातें॥</p>
<p class="Shlok-Color-2">हें असो आघवी बोली। सांग पां सर्पफणीची साउली।</p>
<p class="Shlok-Color-2">जे शीतल होईल केतुली। मूषकासी॥</p>
<p class="TXT-Right">(५-११३)</p>
<p class="TXT">अज्ञानी जीव विषयात सुख किंवा आनंद मानतात. त्यामुळेच त्यांना जन्म-मरणाचे चक्र थांबवता येत नाही. जन्ममरणाचा फेरा चुकवता येत नाही. म्हणून हे पार्था, विषयांच्या वाटेने जाऊ नकोस. अनुभवी आणि श्रद्धाळू लोक वैराग्यबळाने विषय दूर लोटतात. मन बुद्धीच्या ठिकाणी एकनिष्ठ करतात. प्राण सुषुम्नेत नेतात, प्राणापानांचे ऐक्य करून चिदाकाशात लय करतात. यामुळे वासनाक्षय होतो. मन:पटलावर उमटलेले संसार-चित्र पुसले जाते. मनातला ‘मी’ म्हणजेच अहंकार नष्ट होतो. ती व्यक्ती ब्रह्मसुखाची अनुभूती घेऊन ‘योगी’ पदास पोहचते.</p>
<p class="Shlok-Color-2"><span class="char-style-override-5">****</span></p>
<p class="TXT">ज्ञानेश्वर गीतेवरचे निरूपण सांगत आहेत. ज्येष्ठ बंधू आणि गुरू निवृत्तिनाथ आपल्या शिष्योत्तमाचा ज्ञानाविष्कार अनुभवून परमानंद घेत आहेत. मुक्ता, सोपानाची मने कौतुकाने भरून वाहात आहेत. सच्चिदानंदबाबा या ज्ञानयोग्याच्या वैखरीतून प्रकटणारे प्रत्येक अक्षर टिपून घेत आहे. ज्ञानदेवांची प्रतिभा पाहून श्रोतृवर्ग स्तिमित झाला आहे. ओव्यांमागून ओव्या कानी पडत आहेत. अमृतवाणीची अनुभूती घेऊन जनसमुदाय तृप्त होत आहे. ज्ञानदेव म्हणतात, “आता आपण या श्रीमद्‍भगवद्गीतेचा सहावा अध्याय पाहणार आहोत. सहाव्या अध्यायाबद्दल काय बोलावे! हा अध्याय म्हणजे गीतेच्या अर्थाचे सार आहे. हा अध्याय म्हणजे अष्टांगयोगाच्या ऐश्वर्याचे खुले कोठार आहे. विचाररूपी सागराचा पैलतीर आहे. मूळमायेचे विश्रांतिस्थान आहे. याचे वर्णन करण्यास वेदही असमर्थ ठरले. पण मी मात्र माझ्या महन्मधुर अशा मातृभाषा मराठीत त्याचे वर्णन करणार आहे. खरोखर माझी मातृभाषा कशी आहे?</p>
<p class="Shlok-Color-2">माझा मराठाचि  बोलु कौतुकें। परि अमृतातेंही पैजा जिंके।</p>
<p class="Shlok-Color-2">ऐसीं अक्षरें रसिकें। मेळवीन॥ </p>
<p class="Shlok-Color-2">जिये कोंवळिकेचेनि पाडें। दिसती नादींचे रंग थोडे।</p>
<p class="Shlok-Color-2">वेधें परिमळाचें बीक मोडे। जयाचेनि॥</p>
<p class="Shlok-Color-2">ऐका रसाळपणाचिया लोभा। कीं श्रवणींचि होती जिभा।</p>
<p class="Shlok-Color-2">बोलें इंद्रियां लागे कळंभा। एकमेकां॥</p>
<p class="Shlok-Color-2">सहजें शब्दु तरी विषो श्रवणाचा। परि रसना म्हणे हा रसु आमुचा। </p>
<p class="Shlok-Color-2">घ्राणासि भावो जाय परिमळाचा। हा तोचि होईल॥</p>
<p class="Shlok-Color-2">नवल बोलतीये रेखेची वाहणी। देखतां डोळ्यांही पुरों लागे धणी।</p>
<p class="Shlok-Color-2">ते म्हणती उघडली खाणी। रूपाची हे॥</p>
<p class="Shlok-Color-2">जेथ संपूर्ण पद उभारे। तेथ मनचि धांवे बाहिरें।</p>
<p class="Shlok-Color-2">बोलु भुजाही आविष्कारे। आलिंगावया॥</p>
<p class="Shlok-Color-2">ऐशी इंद्रियें आपुलालिया भावीं। झोंबती परि तो सरिसेपणेंचि बुझावी।</p>
<p class="Shlok-Color-2">जैसा एकला जग चेववी। सहस्रकरु॥</p>
<p class="Shlok-Color-2">तैसें शब्दांचें व्यापकपण। देखिजे असाधारण।</p>
<p class="Shlok-Color-2">पाहातयां भावज्ञां फावती गुण। चिंतामणीचे॥</p>
<p class="TXT-Right">(६-१४)</p>
<p class="TXT">अर्थ : माझी मराठी किती कौतुकाची! मी प्रतिज्ञापूर्वक सांगतो, ती इतकी गोड आहे की अमृतालाही सहजपणे जिंकेल. अशा माझ्या मायबोलीत मी रसपूर्ण रचना करेन. माझ्या भाषेचे मार्दव अनुभवाल तर मधुरस्वरांचे विविध प्रकारही फिके वाटतील. भाषेतील अक्षरांची चित्ताकर्षकता सुगंधालाही बलहीन करेल. आणि श्रोते हो, भाषारस प्राशन करण्याच्या मोहाने कानासही जिभा फुटतील. इतकेच काय या भाषेच्या पायी इंद्रियांमध्ये भांडण सुरू होईल. सहज विचार करता, शब्द हा ऐकण्याचा म्हणजेच कानाचा विषय आहे. परंतु जीभ म्हणेल, शब्दांमधून रसनिष्पत्ती होते. म्हणूनच तो माझा विषय आहे. नाक म्हणेल, या शब्दयोगाने मला सुगंध मिळेल, तरच तो शब्द रसगंधपूर्ण होईल. या बोलण्याची मर्यादा, तिची पद्धती आश्चर्यकारकच! या भाषेकडे पाहून नेत्रही तृप्त होतील. ते म्हणतील, ‘आमच्यासाठी हे रूपविषयाचे कोठारच उघडले आहे.’ आणि बरं का, जेथे संपूर्ण पद पूर्ण होईल, तेथे त्या पदाच्या भेटीकरता अंत:करण बाहेर धाव घेईल आणि शब्दांना आलिंगन देण्यासाठी बाहूसुद्धा सरसावतील. अशा प्रकारे सारी इंद्रिये माझ्या शब्दांना लगट करतील. आणि माझ्या मायबोलीतील शब्दही सर्वांचे सारखे समाधान करतील. जसा एकच सूर्य अखिल जगाला जागृत आणि प्रकाशमान करतो ना, तसे! मायबोलीमधील शब्दांची व्याप्ती अशी आहे. यातील आशय जो जाणेल त्याला यात चिंतामणीचे गुण दिसून येतील. </p>
<p class="TXT">आता भगवंत अर्जुनाला योगाचे महात्म्य सांगताहेत. भगवंत सांगतात, “आत्मज्ञानाचे महत्त्वाचे साधन म्हणजे योग. योगामुळे मनाची अनिर्बंधता संपते. ते आवरले जाते. विषयासक्त इंद्रियांना योग विषयांपासून दूर नेतो. त्यांना विषयात लिप्त होऊ देत नाही. मन स्थिर होते. अशा प्रकारे योगसामर्थ्याने माणसाला इंद्रियांवर आणि मनावर विजय प्राप्त करता येतो. म्हणूनच याला राजयोग म्हणतात. या योगाची आठ अंगे असल्यामुळे याला अष्टांगयोग असेही म्हटले जाते. थोडक्यात संन्यास आणि योग एकच. ज्याला योगसाधना करायची आहे, त्याने विजनवासी जावे. जनसंपर्क टाळावा. ढोंगी किंवा पापी माणसाचे मनही प्रसन्न व्हावे, पवित्र व्हावे असे ते ठिकाण अतिरम्य असावे; म्हणजे त्याच्या मनातही वैराग्यभावना उदयास येईल.”</p>
<p class="TXT">यावर अर्जुनाने शंका विचारली, “भगवंता, पण या योगमार्गाने साधक साधनाप्रवास करत असताना फलप्राप्तीआधी वाटेतच त्यास मृत्यू आला तर मग काय?” श्रीकृष्ण म्हणाले, “पार्था, एक गोष्ट ध्यानात ठेव. जो सद्वर्तनी आहे, सन्मार्गाने जाणारा आहे, तो कधीही दुर्गतीला जाणार नाही. या जन्मीचे सत्कर्म पुढच्या जन्मास उपयोगी पडते, हे पक्के लक्षात ठेव. दूरवरच्या प्रवासात वाटेत काही विश्रांतिस्थलांवर विसावावे लागते. विसावा घेतल्यावर मागे चालून आलेले अंतर नष्ट होत नाही, त्याचप्रमाणे प्रत्येक जन्मात त्याने जितके पुण्य सद्वर्तनाने प्राप्त केले, तितके त्याचे पुढील जन्माचे संचित असते. अशा प्रकारे त्याचे संचित प्रत्येक जन्मात वाढत जाते. कधी तो धर्मनिष्ठ धनवंताघरी जन्म घेईल, तर कधी त्याचा जन्म एखाद्या योग्याच्या कुळात होईल. यामुळे फारसा फरक पडत नाही. कारण मागील सर्व साधनासमृद्धी त्याला बाळपणीच संचितस्वरूपात प्राप्त असते.</p>
<p class="Shlok-Color-2">मोटकी देहाकृति उमटे। आणि निजज्ञानाची पांहाट फुटे।</p>
<p class="Shlok-Color-2">सूर्यापुढां प्रगटे। प्रकाशु जैसा॥</p>
<p class="Shlok-Color-2">तैशी दशेची वाट न पाहतां। वयसेचिया गांवा न येतां।</p>
<p class="Shlok-Color-2">बाळपणींच सर्वज्ञता। वरी तयातें॥</p>
<p class="Shlok-Color-2">तिये सिद्धप्रज्ञेचेनि लाभें। मनचि सारस्वतें दुभे।</p>
<p class="Shlok-Color-2">मग सकळ शास्त्रें स्वयंभें। निघती मुखें॥</p>
<p class="TXT-Right">(६-४५२)</p>
<p class="TXT">अर्जुना प्रपंच हे विज्ञान होय. प्रपंचातच जो सत्यत्वबुद्धी धारण करतो तो विज्ञानी. ज्ञान आणि विज्ञानात फरक आहे. ज्ञान हे अनुभूतीने प्राप्त होते. येथे विचार, तर्क, बुद्धी चालत नाही. ज्ञानानुभूती हि सूर्यप्रकाशासारखी तेजस्वी असते. विज्ञान आणि अज्ञान यांचा निरास करून मूर्तिमंत ज्ञान प्रकट होते. अर्जुना, चार प्रकारचे भक्त माझी उपासना करतात. पहिला आर्त भक्त. दु:खाने कळवळून मला शरण येणारा. दुसरा मला जाणून घेण्यासाठी माझी उपासना करणारा म्हणजेच जिज्ञासू. तिसरा अर्थार्थी म्हणजेच कुण्या एका लाभाच्या इच्छेने माझे भजन करणारा. चौथ्या भक्ताला मात्र फक्त मलाच जाणून घ्यायचे असते. म्हणूनच हा सर्वश्रेष्ठ ज्ञानी भक्त होय.</p>
<p class="Shlok-Color-2">तो पहिला आर्तु म्हणिजे। दुसरा जिज्ञासु बोलिजे।</p>
<p class="Shlok-Color-2">तिजा अर्थार्थी जाणिजे। ज्ञानिया चौथा॥</p>
<p class="TXT-Right">(७-१०९)</p>
<p class="TXT">जे अन्य कोणतीही अपेक्षा न करता तन-मन-प्राण माझ्या चरणी अर्पण करतात, ते मृत झाल्यावर ‘मी’ च होतात. आणि केवळ यासाठीच खऱ्या अर्थाने भक्तियोग साधना असते. अशी साधना करणारे खरे योगी.”</p>
<p class="TXT">भगवंताची वाणी म्हणजे ब्रह्मवाक्यरूपी फळेच. भावसुगंध आणि भावरस त्यात ओतप्रोत भरलेला.</p>
<p class="Shlok-Color-2">तंव इये शब्दकुपिकेतळीं। नोडवेचि अवधानाची अंजुळी।</p>
<p class="Shlok-Color-2">जे  नावेक  अर्जुन तये वेळीं। मागाचि होता॥</p>
<p class="TXT-Right">(७-१८५)</p>
<p class="TXT">अर्जुन सारे ऐकून कृतार्थ होत होता. त्याने असे कधी ऐकलेच नव्हते. तो म्हणाला, “भगवन्, ब्रह्म म्हणजे काय? अध्यात्म, कर्म म्हणजे तरी काय?” भगवंत म्हणाले, “जे या जगाच्या फुटक्या, गळक्या आकारात भरलेले असते. जे या सच्छिद्र शरीरात असूनही झिरपत नाही. जे अत्यंत सूक्ष्म असूनही या प्रपंचाच्या झोळीतून खाली गळत नाही; तेच ब्रह्म होय.</p>
<p class="Shlok-Color-2">मग गगनीं जेवीं  निर्मळें। नेणों कैंचीं एके वेळे।</p>
<p class="Shlok-Color-2">उठती घनपटळें। नानावर्णें॥</p>
<p class="TXT-Right">(८-२०)</p>
<p class="TXT">विश्व आकारास येवो अथवा त्याचा नाश होवो, त्यामुळे जी अवस्था जन्मास येत नाही अथवा मरतही नाही, तिचे नाव अध्यात्म. अखण्डत्व हेच अध्यात्माचे वैशिष्ट्य. अध्यात्म हि ब्रह्माची सहजावस्था. ज्याच्यामुळे हे विश्व आकाराला आले, ते कर्म. निराकार ब्रह्माच्या ठिकाणी सृष्टी निर्माण होते. आधी तर निविर्कल्प असतो. तिथेच मूळ संकल्पाचा अंकुर फुटतो. त्यातून पृथ्वीसारखे हजारो गोल निर्माण होतात. मग हजारो जीवबीजांकुर. जन्मास येणे आणि मरणे, तेही लक्षावधी योनींचे. मूळ केवळ शून्य. कोणी कर्ता नाही की कारणही नाही. कार्य मात्र सतत वाढणारे. त्याचेच नाव कर्म.</p>
<p class="Shlok-Color-2">आतां अधिभूत जें म्हणिपे। तेंही सांगों संक्षेपें।</p>
<p class="Shlok-Color-2">तरी होय आणि हारपे। अभ्र जैसें॥</p>
<p class="TXT-Right">(८-३०) </p>
<p class="TXT">पृथ्वी, आप, तेज, वायू, आकाश हि पंचमहाभूते एकत्र येऊन जे साकारले जाते, तेच अधिभूत. याला नामरूप असते. भूतसंयोग बिघडला की ते नाश पावते. नाम आणि रूप असलेले हे शरीर अधिभूतच. इंद्रियप्रांतात प्रमुख असलेला, जो प्रकृतीने उत्पन्न केलेल्या पदार्थांचा उपभोग घेणारा जीव म्हणजेच ‘अधिदैवत’. आणि या देहाकारात शरीरबुद्धीचा लोप करणारा जो ‘मी’ परमात्मा म्हणजेच ‘अधियज्ञ’. अर्जुना, तू खऱ्या अर्थाने सच्छिष्य आहेस. प्रपंचज्ञानासह शुद्ध ज्ञान म्हणजे काय, ते मी तुला सांगणार आहे. पार्था, ज्या लोकांच्या मनात सर्वोत्तम आणि अविनाशी अशा ज्ञानाविषयी श्रद्धा नाही, ते संसारसुखाच्या आभासावरच खूष असतात.</p>
<p class="Shlok-Color-2">पाहें पां दूध पवित्र आणि गोड। पासीं त्वचेचिया पदराआड।</p>
<p class="Shlok-Color-2">परि तें अव्हेरूनि गोचिड। अशुद्ध काय नेघती॥</p>
<p class="Shlok-Color-2">कां कमलकंदा आणि दर्दुरी। नांदणूक एकेचि घरीं।</p>
<p class="Shlok-Color-2">परि परागु सेविजे भ्रमरीं। येरां चिखलुचि उरे॥</p>
<p class="Shlok-Color-2">नातरी निदैवाचां परिवरीं। लोह्या रुतलिया आहाति सहस्रवरी।</p>
<p class="Shlok-Color-2">परि तेथ बैसोनि उपवासु करी। कां दरिद्रें जियें॥</p>
<p class="Shlok-Color-2">तैसा हृदयामध्यें मी रामु। असतां सर्वसुखाचा आरामु।</p>
<p class="Shlok-Color-2">कीं भ्रांतासि कामु। विषयांवरी॥</p>
<p class="TXT-Right">(९-५७)</p>
<p class="TXT">पण अर्जुना, महात्म्यांची स्थिती मात्र निराळी असते. ते मला खरोखर जाणतात आणि अनन्यभावाने माझी भक्ती करतात. माझ्या कीर्तनात ते स्वत: रंगतात आणि इतरांनाही डोलायला लावतात. विविध शाखा-वृक्ष एक, अवयव वेगवेगळे - देह एक, विश्वात भिन्नत्व-ज्ञान अभिन्न; या अनेकविध तत्त्वांमध्ये परमात्मा एकच असून तो अभिन्न आहे, हे ते मनोमन जाणतात.</p>
<p class="Shlok-Color-2">ना  तरी  जेधवां  जिये ठायीं। देखतीं कां जें जें काहीं।</p>
<p class="Shlok-Color-2">तें मी वांचूनि नाहीं। ऐसाचि बोधु॥</p>
<p class="Shlok-Color-2">पाहें  पां बुडबुडा जेउता जाये। तेउतें जळचि एकतया आहे।</p>
<p class="Shlok-Color-2">मग विरे अथवा राहे। तरी जळाचिमाजी॥</p>
<p class="TXT-Right">(९-२५४)</p>
<p class="TXT">या जगताचा मातापिता, सुहृदसखा मीच आहे. निवासस्थानही मीच आहे. माझ्याशिवाय रिता ठाव अखिल ब्रह्मांडात आढळणार नाही. पण या मूढ जीवांना मात्र बाकी सर्व दिसते, मीच तेवढा दिसत नाही. इतर देवदेवतांची उपासना करतात पण ते मला ओळखत नाहीत. खरे तर एका अर्थी ती माझीच उपासना असते. पण होते असे की, वृक्षाच्या मुळांना पाणी घालण्याऐवजी फांद्यांनाच पाणी घातले जाते. जे माझे अनन्य भक्त आहेत; जे डोळ्ॺांनी मलाच पाहतात, कानांनी माझेच नामसंकीर्तन ऐकतात, वैखरीने मलाच गातात, जे मलाच नमस्कार करतात, ज्यांच्या ठायी मीच असतो, त्यांनी मलाच सर्वस्व समर्पित केल्याने ते माझ्या सायुज्यास प्राप्त होतात. म्हणूनच अर्जुना, तूही अनासक्त होऊन तुझी कर्मे मला अर्पण कर. ज्यांच्या अंतरात माझ्याविषयी प्रेम, श्रद्धा असेल त्यांना माझ्या भक्तीचे महाद्वार मोकळे आहे. येथे उच्चनीच भेद नाही. दुराचरणी व्यक्तीही माझ्या भक्तीने उद्धारल्या गेल्या आहेत. संपत्ती, संतती, विद्वत्ता आहे; पण ईशभक्ती नाही, तर सर्व व्यर्थ आहे. म्हणून हे अर्जुना, तू माझा भक्त हो. म्हणजे तू मलाच प्राप्त होशील.</p>
<p class="TXT">पार्था, तसे माझे स्वरूप समजायला कठीणच. महर्षींचे ज्ञानही मला ओळखू शकत नाही. पण जे प्रवृत्तीची वाट सोडून इंद्रियांना जिंकतात. देहभावाच्या पलीकडे जातात, ते आत्मप्रकाशाने माझे स्वरूप बघतात. जे भक्तियोगाने माझ्याशी एकरूप होतात, त्यांना सर्वत्र परमात्मसाक्षात्कार होतो. या साक्षात्कारापुढे ते जगणे, मरणेही विसरतात. असे ज्ञानी भक्त परस्परांना भेटतात, त्यांचा संवाद होतो, तो केवळ आत्मबोधाचाच! अशा भक्तांना मी काही द्यावे आणि त्यांनी घ्यावे असे नसतेच मुळी. भक्तांना माझी आवडी आणि मला भक्तांची आवडी. या प्रेमसुखात काळाची दृष्टी पडू नये, यासाठी जपण्याचे काम माझे.”</p>
<p class="TXT">भगवंताला अर्जुनाने विचारले, “देवा, हे सारे त्रिभुवन तू तुझ्या दिव्य  विभूतींनी व्यापले आहेस. त्या विभूती मला सांग. मग तुझे चिंतन करणे मला सुलभ होईल.” भगवंत म्हणाले, “माझ्या विभूती अनंत आहेत. त्यातील काही मी सांगतो, ऐक. आदित्यांत मी विष्णू. नक्षत्रात मी चंद्र. वेदांमध्ये मी सामवेद. इंद्रियांमध्ये मी मन. पर्वतांमध्ये मी मेरू. महर्षींमध्ये मी भृगू. सिद्धांमध्ये मी कपिलमुनी. विद्यांमध्ये मी अध्यात्मविद्या. वृष्णींमध्ये मी वासुदेव. पांडवांमध्ये मी अर्जुन. या काही उदाहरणांवरून तुला समजले असेल. विभूती ओळखण्याची एक खूण तुला सांगून ठेवतो.</p>
<p class="Shlok-Color-2">जेथ जेथ संपत्ती आणि दया। दोन्ही वसती आलिया असती ठाया॥</p>
<p class="Shlok-Color-2">ते ते जाण धनंजया। विभूती माझी॥</p>
<p class="TXT-Right">(१०-३०७)</p>
<p class="TXT">विभूतियोग ऐकल्यावर अर्जुनाच्या मनात एक उतावळी इच्छा निर्माण झाली. तो म्हणाला, “भगवन, जगाच्या कणाकणात आपणच व्यापून राहिलेले आहात. ज्याच्या संकल्पाने हि जीवसृष्टी निर्माण होते आणि लय पावते, ज्याला उपनिषदे गौरवतात, जो देवकार्यासाठी द्विभुज-चतुर्भुज रूपे घेऊन येतो; भगवंता, ते तुझे मूळ रूप, अगाध असे विश्वरूप दाखवावेस अशी माझी मनस्वी इच्छा आहे.”</p>
<p class="TXT">भगवंतांनी स्मित करून सकारात्मक मान हलवली. अर्जुनासमोर आपले विश्वरूप प्रकट केले. अनंत रूपांचे विश्वरूप. काही स्थूल तर काही कृश. काही लांब तर काही आखुड. काही रक्तवर्णी तर काही पिंगट. काही सशस्त्र तर काही शस्त्रहीन. काही सौम्य तर काही क्रूर. नाना वर्णांची, नाना आकारांची रूपे. प्रथम भयचकित झालेला अर्जुन आता स्थिरावला. तो त्याचे चरणांपासून मुकुटांपर्यंत निरीक्षण करू लागला. कमलासारखे सुंदर, तेजस्वी नेत्र. प्रभेचा झळाळ, दिव्य तेज, सुंदर लेणी, शृंगार, विजेच्या लोळांसारखे असंख्य भुजदंड. प्रत्येक करात लखलखीत शस्त्रे.</p>
<p class="TXT">सारे बघताना अर्जुनाची त्रेधातिरपीट उडाली. तो चमत्कारांच्या महार्णवात कोसळला. कल्पांतसमयी बाराही आदित्यांनी एकत्र यावे, त्यात विद्युल्लता मिसळाव्यात, त्यात प्रलयाग्नीची सामग्री पडावी, महातेजांचा दशकही त्यातच मिळून जावा, इतके सगळे झाल्यावर जो एक महाप्रकाश भडकेल तोही या विश्वरूप तेजापुढे फिका ठरेल. हा तेजोमय प्रकाश पाहता पाहता अर्जुन त्याच्याशी एकरूप झाला. त्याने आपले हात जोडले, मस्तक नम्र केले. देवाला प्रार्थना केली, “भगवंता, तुझ्या या विश्वरूप दर्शनाने मी धन्य झालो. या रूपास ना आदी ना अंत. याची दीप्ती सर्वत्रच व्यापलेली. अंतराळ आणि पृथ्वी यामधील अंतरही तूच व्यापले आहेस. भीष्म-द्रोणांसह सारे कौरव तुझ्या पसरलेल्या कराल मुखात शिरून रगडले जातात. अखिल ब्रह्मांडाचा एकच ग्रास करण्यासाठी तू आपल्या अनंत जिव्हा चाटीत आहेस. असा उग्ररूपधारी तू कोण आहेस ते सांग. माझ्यावर प्रसन्न हो.”</p>
<p class="TXT">विश्वरूप धारण केलेले भगवंत म्हणाले, “अर्जुना, मी साक्षात काल आहे. सर्व लोकांचा संहार करण्यासाठी मी वाढलो आहे. तुझ्या साऱ्या शत्रूंचा नाश मी आधीच केला आहे. हे तुला जे सारे कौरव दिसत आहेत ना, ती निव्वळ प्राणहीन प्रेते आहेत. तू तुझ्या शरसंधानाने ती आडवी कर. यशस्वी हो. निमित्तमात्र हो.”</p>
<p class="TXT">मग अर्जुन म्हणाला, “देवा, तू मला तुझ्या केशव रूपातच भावतोस. त्याच रूपात तू परत ये. विश्वरूप पाहून मी कृतार्थ झालो. पण आता ते आवरून आपण मूळ केशवरूपात यावे.” भगवंत हसून म्हणाले, </p>
<p class="Shlok-Color-2">आतां करूं तुजयासारिखें। ऐसें म्हणितलें विश्वतोमुखें।</p>
<p class="Shlok-Color-2">तरि मागील रूप सुखें। न्याहाळीं पां तूं॥</p>
<p class="TXT-Right">(११-६३९)</p>
<p class="TXT">अर्जुन विचारतो, “भगवंता, आकार असलेले, साध्या डोळ्ॺांना दिसणारे तुझे सगुण कृष्णरूप आणि निर्गुण निराकार असे तुझे विश्वरूप. मला प्रश्न असा पडतो की सगुण साकाराची उपासना करणारे भक्त आणि निर्गुण निराकाराची उपासना करणारे ज्ञानी किंवा योगी यांच्यापैकी योगवित्तम म्हणजेच तुझा अधिक जवळचा किंवा आवडता कोण?” भगवंत म्हणतात, “उपासनेचे मार्ग भिन्न खरे, पण दोन्ही मार्गांमधील भक्त मला सारखेच. कारण ते मजकडे म्हणजे एकाच ध्येयाकडे येत असतात. अनन्यभक्ती मात्र महत्त्वाची. अभ्यास म्हणजेच एकाग्र होऊन सतत माझ्या स्मरणाने ज्ञान होते. ज्ञानामुळे ध्यान सोपे होते. ध्यानमग्न झाल्यावर इतर सारी कर्मे आपोआप दूर जातात. फलत्याग आपोआप घडतो. त्यागामुळे शांती प्राप्ती होते. आणि शांतीने परिपूर्ण अशा माझ्या भक्ताचा स्वभाव कसा होतो?</p>
<p class="Shlok-Color-2">जो सर्व भूतांचां ठायीं। द्वेषातें नेणेचि कहीं।</p>
<p class="Shlok-Color-2">आपपरु नाहीं। चैतन्या जैसा॥</p>
<p class="Shlok-Color-2">उत्तमातें धरिजे। अधम तरि अव्हेरिजे।</p>
<p class="Shlok-Color-2">हे कांहींच नेणिजे। वसुधा जेवीं॥</p>
<p class="TXT-Right">(१२-१४४)</p>
<p class="TXT">ज्याप्रमाणे पाऊस पडो, ना पडो; सागर भरलेलाच असतो. त्याचप्रमाणे यांना काही मिळो, वा ना मिळो; हे सदैव संतुष्ट असतात. सदैव भजनशील असल्यामुळे त्यांना मित्रशत्रू सारखेच असतात. मानापमान सारखेच असतात. निंदास्तुतीचा त्यांच्यावर परिणाम होत नाही. आल्यागेल्यांचा त्यांना शोक होत नाही. सारे जगच त्यांचे घर होते.</p>
<p class="Shlok-Color-2">हें विश्वचि माझें घर। ऐसी मती जयाची स्थिर।</p>
<p class="Shlok-Color-2">किंबहुना चराचर। आपण जाहला॥</p>
<p class="TXT-Right">(१२-२१३)</p>
<p class="TXT">असा भक्त मला अतिप्रिय आहे. त्याला मी माझ्या मस्तकावरील मुकुटच मानतो. त्याची टांच माझ्या अंतरी असते. त्याच्या सद्गुणांची लेणी माझ्या वाणीस घालून त्याच्या कीर्तीची श्रवणानुभूती मी घेतो.”</p>
<p class="TXT">आता भगवंत अर्जुनाला क्षेत्र - क्षेत्रज्ञाविषयी सांगताहेत. “पार्था, हा देह म्हणजे क्षेत्र. क्षेत्रज्ञ म्हणजे जीवात्मा. देह आणि जीवात्म्याविषयी जे ज्ञान, थोडक्यात त्यांच्या परस्परसबंधांविषयीची जाण म्हणजेच ‘ज्ञान’. ज्ञानी व्यक्तीचे मन ऋजू असते, स्वभाव सरळ असतो. मिंधेपणा, संदेह, हिनता अशा गोष्टी नसतातच. ज्ञानी अंतर्बाह्य निर्मळ, शुचिर्भूत असतो. तो स्थिरवृत्ती असतो.</p>
<p class="Shlok-Color-2">देह तरी वरिचिलीकडे। आपुलिया परि हिंडे।</p>
<p class="Shlok-Color-2">परि बैसका न मोडे। मानसींची॥</p>
<p class="Shlok-Color-2">जातया अभ्रासवें। जैसें आकाश न धांवे।</p>
<p class="Shlok-Color-2">भ्रमराचक्रीं न भंवे। ध्रुव जैसा॥</p>
<p class="Shlok-Color-2">तैसा चळणवळणात्मकीं। असोनि ये पांच भौतिकीं।</p>
<p class="Shlok-Color-2">भूतोर्मी एकीं। चळिजेना॥</p>
<p class="TXT-Right">(१३-४८५)</p>
<p class="TXT">तो देहात एखाद्या बिऱ्हाडकरूसारखा असतो. अहंकाररहित, विरक्त असतो. अर्जुना, हे ज्ञानच ‘ज्ञेया’ ची गाठ घालून देते. या ज्ञेयाबद्दल ‘अस्ति’ ‘नास्ति’ म्हणजेच आहे-नाही असे दोन्ही प्रकारे बोलता येत नाही. नाही म्हणावे तर विश्वाकाराने प्रतीत होते. विश्वालाच ज्ञेय म्हणावे तर सारीच माया. त्या ठिकाणी रूप-वर्ण-व्यक्ती नाही. द्रष्टेपणा आणि दृश्यत्वही नाही. ते सर्वत्र सर्वाकाराने भरलेले आहे. एकच ब्रह्म मी तुला क्षेत्र, क्षेत्रज्ञ, ज्ञान, ज्ञेय अशा चार भागात सांगितले. पण पार्था, तुझे समाधान झालेले दिसत नाही. चारांऐवजी दोन भाग करू. एक पुरुष दुसरी प्रकृती. ही अनादी जोडी आहे. प्रकृती सदैव पुरुषास धरून आहे. प्रकृती त्रिगुणमूर्ती आहे. ती नित्य नवी असून जडाला माजवणारी, भ्रमाचे महाद्वीप आहे. आकार हिनेच केले असून हि कामाची मांडवी आहे. कला, विद्या हिनेच निर्मिल्या. इच्छा, ज्ञान, क्रिया हि अपत्ये तिचीच. हिनेच अनावर परब्रह्माला वेटोळे घातले. शून्यात घर बांधून संसार थाटला. अविकृताला विकृत केले. ‘सकल शून्याचा निष्कर्षू’ असे परतत्त्व तिने पुरुषदशेस आणले. सत्त्व, रज, तम हे प्रकृतीचे तीन गुण आहेत. सत्त्वगुण हा विकाररहित असून निर्मळ आहे. रजोगुण हा इच्छा आणि आसक्तीपासून निर्माण झाला आहे. कर्म आणि फलेच्छा यांनी तो जीवात्म्यास बांधून टाकतो. तमोगुण देहाभिमानी पुरुषांना मोहात टाकतो. हा अज्ञानापासून निर्माण झाला आहे. हा जीवात्म्याला प्रमाद आळस व झोप यांनी बांधून टाकतो. </p>
<p class="TXT">अर्जुना, हा संसार, हे जग, एक दृश्याभास आहे. संसार हा एक मोठा वृक्ष आहे. यावर कुऱ्हाड चालत नाही, त्याला आग लागत नाही. खावे म्हटले तर या वृक्षाला फळ नाही. हुंगावे म्हटले तर याला फूलही नाही. या अश्वत्थवृक्षाची मुळे वर आणि फांद्या खाली आहेत. म्हणून याला ‘ऊर्ध्वमूल’ म्हणतात. ऊर्ध्व याचा अर्थ जे परब्रह्मात आहे ते. </p>
<p class="Shlok-Color-2">ज्ञातृज्ञेयाविहीन। नुसधेंचि जें ज्ञान।</p>
<p class="Shlok-Color-2">सुखा भरलें गगन। गाळींव जें॥</p>
<p class="Shlok-Color-2">जें कार्य ना कारण। जया दुजें ना एकपण।</p>
<p class="Shlok-Color-2">आपणयां जें जाण। आपणचि॥</p>
<p class="Shlok-Color-2">ऐसें वस्तु जें साचें। तें ऊर्ध्व गा यया तरूचें।</p>
<p class="Shlok-Color-2">तेथ आट घेणें मूळाचें। तें ऐसें असे॥</p>
<p class="TXT-Right">(१५-७७)</p>
<p class="TXT">ज्ञाता आणि ज्ञेय यांच्याविना जे निव्वळ ज्ञान-परब्रह्म तेच या संसारवृक्षाचे मूळ होय. या मुळाचे अंकुर-फांद्या-विस्तार म्हणजेच माया. या संसार-वृक्षाची उत्पत्ती आणि त्याचा लय द्रुतगतीने होतो. हे सारे चक्र इतक्या वेगात फिरत असते की लोकांना त्याचा तर्क करता येत नाही. एकामागून एक किती जीव जन्मास आले आणि किती मेले, याची गणती करता येणेच अशक्य. </p>
<p class="Shlok-Color-2">हा संसारवृक्षु तैसा। मोडतु मांडतु सहसा।</p>
<p class="Shlok-Color-2">न देखोनि लोकु पिसा। अव्ययो मानी॥</p>
<p class="TXT-Right">(१५-१३८)</p>
<p class="TXT">भगवद्धाम मात्र पुनरावृत्तिविरहित आहे. या धामात प्रवेश करण्यासाठी हा संसार-अश्वत्थ- वृक्ष उन्मळून टाकायला हवा. भववृक्षाचे छेदन करून जे अभिमानरहित, मोहरहित होतात, ‘मी’ किंवा देहवृत्ती संपते, ज्यांच्या ठायीचे द्वैत संपून जाते, सुखदु:खे ज्यांच्यावर परिणाम करू शकत नाहीत, असे लोक खऱ्या अर्थाने निजधामी जातात. जन्ममरणाची पुनरावृत्ती ते करत नाहीत. </p>
<p class="TXT">पंचमहाभूतांनी घडवलेले, त्रिगुणांनी व्यापलेले, नामरूपात अडकलेले; लहान  अथवा थोर, चर अथवा स्थिर असे हे जग आपले वसतिस्थान आहे. या ठिकाणी विविध आकारात जे चैतन्य आहे त्याला क्षरपुरुष म्हणजेच जीव असे म्हणतात. एकीकडे दृश्याभास तर दुसरीकडे विशुद्ध ब्रह्म आणि या दोन्हींच्या संधीत असणारा मायोपाधिक ईश्वर म्हणजेच अक्षरपुरुष. क्षरपुरुष आणि अक्षरपुरुष या दोन्हींपेक्षा वेगळा तो उत्तम पुरुष. या तिन्ही लोकांत प्रवेश करून तो सर्वांचे धारण-पोषण करतो. त्यालाच अविनाशी परमात्मा म्हणतात. आणि तो ‘मी’ नश्वर जडाहून आणि अविनाशी  आत्म्याहून वेगळा आहे. म्हणूनच तिन्ही लोकांत व वेदांत मी पुरुषोत्तम म्हणून ज्ञात आहे. जो खरा ज्ञानी आहे, तो मला म्हणजे वासुदेव परमेश्वरालाच भजतो.</p>
<p class="TXT">आपल्याला स्वर्ग लाभावा म्हणून केली जाणारी कर्मे काम्य-कर्मे होत. या ठिकाणी स्वर्गाची का असेना, कामना आहेच. आणि पार्था, ऋण जसे फेडावेच लागते तसा काम्यकर्मांचा फलभोग घ्यावाच लागतो. म्हणून मूलत: त्यांना स्पर्श करू नये. नित्यनैमित्तिक कर्मे मात्र यथाविधि आचरावी आणि फलाशा ठेवू नये. ज्ञानी पुरुष नित्यकर्मे तत्परतेने, मनापासून करतो आणि मुख्य म्हणजे निरपेक्ष वृत्तीने करतो. थोडक्यात, काम्य कर्मांचा स्वरूपत: त्याग म्हणजेच संन्यास. लौकिक फुलांपेक्षा भगवंताला अशी कर्मफुले आवडतात.</p>
<p class="Shlok-Color-2">तया सर्वात्मका ईश्वरा। स्वकर्मकुसुमांची वीरा।</p>
<p class="Shlok-Color-2">पूजा केली होय अपारा। तोषालागीं॥</p>
<p class="Shlok-Color-2">म्हणौनि तिये पूजे। रिझलेनि आत्मराजें।</p>
<p class="Shlok-Color-2">वैराग्यसिद्धि देईजे। पसाय तया॥</p>
<p class="Shlok-Color-2">जिये वैराग्यदशे। ईश्वराचेनि वेधवशें।</p>
<p class="Shlok-Color-2">हें सर्वही नावडे जैसें। वांत होय॥</p>
<p class="Shlok-Color-2">म्हणौनि मोक्षलाभालागीं। जो व्रतें वाहतसे आंगीं।</p>
<p class="Shlok-Color-2">तेणें स्वधर्मु आस्था चांगी। अनुष्ठावा॥</p>
<p class="TXT-Right">(१८-९१७)</p>
<p class="TXT">अर्जुना, अहंकार आणि कामक्रोधादि षड्रिपूंचा त्याग करून जो निर्भय होतो, त्याला ब्रह्मभाव- योग्यता प्राप्त होते. त्याच्यात माझ्यात अंतरच उरत नाही. म्हणून हे अर्जुना, तू माझ्या स्वरूपात सर्व कर्मांचा संन्यास कर. जे कर्म तुझ्यासमोर उभे आहे ते कर्म करून त्याचे फळ मला अर्पण कर. या विचारपूर्वक केलेल्या फलत्यागाने तुझे निर्मल रूप तुला माझ्याच रूपात दिसेल. त्याच आत्मस्वरूपात तू आपली मती स्थिर कर.” एवढे बोलून त्या सावळ्ॺा श्रीहरीने अर्जुनाला दृढ आलिंगन दिले. अर्जुन केवळ धन्य, कृतार्थच झाला नाही, तर त्याच्या मनातील विषाद पार निघून गेला. लख्ख ज्ञानप्रकाशाचे तेज त्याने अनुभवले. तो म्हणाला, </p>
<p class="Shlok-Color-2">गुंतलों होतों अर्जुनपणें। तो मुक्त जालों तुझेपणें।</p>
<p class="Shlok-Color-2">आतां पुसणें सांगणें। दोन्ही नाहीं॥</p>
<p class="Shlok-Color-2">मी तुझेनि प्रसादें। लाधलेनि आत्मबोधें।</p>
<p class="Shlok-Color-2">मोहाचे तया कांदे। नेदीच उरों॥</p>
<p class="Shlok-Color-2">जे मज तुम्हां आड। होतें भेदाचें कवाड।</p>
<p class="Shlok-Color-2">तें फेडोनि केलें गोड। सेवासुख॥</p>
<p class="Shlok-Color-2">तरी आतां तुझी आज्ञा। सकळ देवाधिदेवराज्ञा।</p>
<p class="Shlok-Color-2">करीन देई अनुज्ञा। भलतियेविषीं॥</p>
<p class="TXT-Right">(१८-१५६३)</p>
<p class="TXT">... अशा प्रकारे गीतेचा मराठी भावार्थ सांगून झाला. ज्ञानदेव कार्यपूर्तीने धन्य झाले. वाणी काही क्षण नि:शब्द झाली. हात आपोआप सद्गुरूंना जोडले गेले. मनश्चक्षूंसमोर मातापिता उभे राहिले. नेत्रांमधून अश्रूंची गंगा वाहू लागली. भाव ओसरल्यावर ज्ञानदेव म्हणाले, “गीता, हे भगवंतांचे चिरंतन वाङ्मय आहे. ते मातृभाषेत आणणे हे कोण धाडस! खरोखर, माझ्या शक्तीच्या पलीकडचे! पण मी जगद्गुरू व्यासांचे बोट धरून प्रवास सुरू केला. वाटेत श्रीमद् शंकराचार्यांनी पण मार्गदर्शन केले. आणि हे सारे घडले ते माझ्या सद्गुरूंच्या कृपाप्रसादाने. या ग्रंथरूपात तुम्हा संतांच्या चरणाशी आलो आहे. हा ग्रंथ संपन्न झाला. मला सारे-सारे लाभले. आता या ग्रंथाच्या अखेरीस तुम्हा संतांना आणि विश्वात्मक देवाला एकच विनंती आहे.</p>
<p class="Shlok-Color-2"><span class="char-style-override-5">॥ पसायदान ॥</span></p>
<p class="Shlok-Color-2">आतां विश्वात्मकें देवें। येणें वाग्यज्ञें तोषावें। </p>
<p class="Shlok-Color-2">तोषोनि मज द्यावें। पसायदान हें॥ १॥</p>
<p class="Shlok-Color-2">जे खळाची व्यंकटी सांडो। तया सत्कर्मीं रति वाढो। </p>
<p class="Shlok-Color-2">भूतां परस्परें पडो। मैत्र जीवाचें ॥ २॥</p>
<p class="Shlok-Color-2">दुरिताचेें तिमिर जावो। विश्व स्वधर्मसूर्यें पाहो। </p>
<p class="Shlok-Color-2">जो जें वांछील तो तें लाहो। प्राणिजात ॥ ३॥</p>
<p class="Shlok-Color-2">वर्षत सकळमंगळीं। ईश्वरनिष्ठांची मांदियाळी। </p>
<p class="Shlok-Color-2">अनवरत भूमंडळीं। भेटतु या भूतां॥ ४॥</p>
<p class="Shlok-Color-2">चलां कल्पतरूंचे अरव। चेतना चिंतामणीचे गांव।  </p>
<p class="Shlok-Color-2">बोलते जे अर्णव। पीयूषाचे॥ ५॥</p>
<p class="Shlok-Color-2">चंद्रमे जे अलांछन। मार्तंड जे तापहीन।  </p>
<p class="Shlok-Color-2">ते सर्वांही सदा सज्जन। सोयरे होतु॥ ६॥</p>
<p class="Shlok-Color-2">किंबहुना सर्व सुखीं। पूर्ण होऊनि तिहीं लोकीं। </p>
<p class="Shlok-Color-2">भजिजो आदिपुरुखीं। अखंडित॥ ७॥</p>
<p class="Shlok-Color-2">आणि ग्रंथोपजीविये। विशेषीं  लोकीं इयें।  </p>
<p class="Shlok-Color-2">दृष्टादृष्टविजयें। होआवें जी॥ ८॥</p>
<p class="Shlok-Color-2">येथ म्हणे श्रीविश्वेशरावो। हा होईल दानपसावो। </p>
<p class="Shlok-Color-2">येणें वरें ज्ञानदेवो। सुखिया जाला॥ ९॥</p>


<p class="Page-Break"> </p>
<p class="Heading" id="toc_marker-14">अमृतानुभव</p>
<p class="Shlok-Color-2">शके बारा शतें बारोत्तरें। तैं टीका केली ज्ञानेश्वरें।</p>
<p class="Shlok-Color-2">सच्चिदानंदबाबा आदरें। लेखकु जाहला॥</p>
<p class="TXT">सच्चिदानंदबाबांनी लेखणी मसीपात्रात ठेवली. भगव्या रेशमी वस्त्रात ज्ञानेश्वरी बांधली. तीवर नम्रभावाने माथा टेकला. उठून उभे राहिले. ज्ञानदेवांच्या चरणावर मस्तक ठेवले. ज्ञानदेव आपल्या स्थानावरून खाली उतरले. त्यांनीही सच्चिदानंदबाबांना उठवून उभे केले. दोघांनी एकमेकांना दृढ आलिंगन दिले. दोघेही निवृत्तिनाथांजवळ आले. तेही धन्य होऊन आपल्या आसनावरून खाली उतरले. आपल्या सद्गुरूंना ज्ञानदेवांनी वाकून नमस्कार केला. सच्चिदानंद-बाबांनीही निवृत्तिनाथांचा चरणस्पर्श करून त्यांना अभिवादन केले. सच्चिदानंदबाबांसकट चारही भावंडे शिवमंदिराच्या गाभाऱ्यात गेली. शिवाला कृतार्थ होऊन नमस्कार केला.</p>
<p class="TXT">बाहेर ज्ञानेश्वरादी भावंडांचा जयजयकार सुरू होता. श्रोते, भक्त-भाविकांचा महापूर ओसंडून वाहात होता. ‘जय जय रामकृष्ण हरी’ चा उद्घोष सुरू होता. या उद्घोषात ग्रामाधिकारी, प्रतिष्ठित मंडळी आत आली. त्यातल्या श्रेष्ठीने हात जोडून ज्ञानदेवांना विनवणी केली, “माउली, चला. बाहेर अंबारीसह हत्ती तयार आहे. आपण त्यात बसावे. आपली सन्मानपूर्वक मिरवणूक काढावी अशी या पंचक्रोशीमधल्या सर्वांची इच्छा आहे.” ज्ञानदेव अतिशय नम्रपणे म्हणाले, “महोदय, आपण मला सन्मान देऊ केलात. मी आपला अतिशय ऋणी आहे. परंतु या सन्मानाचा मी अधिकारी नाही. भावार्थदीपिका माझ्या मुखे प्रकट झाली हे सत्य आहे. यात सारी माझ्या सद्गुरूंची कृपा आहे. मी निमित्तमात्र आहे. खरे सन्मानाचे अधिकारी ते आहेत.” श्रेष्ठींना पटले. त्यांनी निवृत्तिनाथांसमोर हात जोडले. निवृत्तिनाथ नम्रपणे म्हणाले, “महोदय, तात-मातेने आम्हा मुलांसाठी देहत्याग केला. त्यानंतर ही मुक्ताच आम्हा तिघांना मातृस्थानी आहे. आणि माता हा आद्यगुरू आहे. अंबारीत बसण्याचा अधिकार तिचा आहे.” श्रेष्ठी गोंधळून गेले. त्यांनी मुक्तासमोर येऊन हात जोडले. मुक्ता हसली आणि म्हणाली, “ज्ञाना, निवृत्ती, सोपान हे माझे तीन बंधू काय किंवा मी काय, चौघेही अशाश्वत. शाश्वत  असेल ती भावार्थदीपिका.  तो खरा गीतागौरव आहे.  आम्हांला  मिरवून  काय उपयोग? गीता गौरवातच आपणा साऱ्यांचा गौरव नाही का?”</p>
<p class="TXT">श्रेष्ठींच्या नेत्रांमधून अश्रू आले. ही भावंडे जितकी हुशार तितकीच नम्र. त्यांनी रेशमी वस्त्रात बांधलेली ज्ञानेश्वरी आपल्या मस्तकावर धारण केली. बाहेर गजराज सजवलेला होता. त्यावर सुशोभित चांदीची अंबारी होती. त्यात तो महान ग्रंथ ठेवला. हजारोंचा मेळा होता. भगवे ध्वज फडकत होते. शंख, मृदंग, टाळांच्या नादावर ‘जय जय राम कृष्ण हरी’ चा उद्घोष सुरू होता. ज्ञानेश्वर, निवृत्तिनाथ, सोपान, मुक्ता या चारही भावंडांचा जयजयकार सुरू होता. नेवाशाच्या महत्त्वाच्या मार्गांवरून वाजत-गाजत मिरवणूक झाली. मुक्ताने ज्ञानाजवळ येऊन त्याच्याशी कानगोष्ट केली, “आज हा महोत्सव बघायला आई आणि तात हवे होते ना!” तिला मोठा हुंदका फुटला. ज्ञानदेवांनी तिला जवळ घेतले. त्यांच्याही नेत्रांमधून अश्रू ओघळू लागले. ते म्हणाले, “मुक्ते, सद्गुरूंची केवढी कृपा बघ, त्यांनी त्या दोघांचा त्याग फुका जाऊ दिला नाही.”</p>
<p class="TXT">ज्ञानदेवांचे आणि निवृत्तिनाथांचे संवादचिंतन सुरूच होते. त्यातूनच अनुभवामृत निर्माण झाले, तोच ‘अमृतानुभव.’ ज्ञानदेवांनी लिहिलेला अमृतानुभव हा ग्रंथ म्हणजे मराठी भाषेतला बहुमोल तत्त्वज्ञानमय अलंकार आहे. दहा प्रकरणात ८०६ ओव्या आहेत. अद्वैतसिद्धांताच्या पायावर सर्व ग्रंथ साकारला आहे.</p>
<p class="Shlok-Color-2">ऐसीं इयें निरुपाधिकें। जगाचीं जियें जनकें।</p>
<p class="Shlok-Color-2">तियें वंदीलीं मियां मूळिकें। देवो-देवी॥</p>
<p class="TXT-Right">(१-१)</p>
<p class="TXT">देवो-देवी या शब्दांचा स्थूलमानाने अर्थ शंकर पार्वती. ज्ञानदेव आपले सद्गुरू निवृत्तिनाथ यांच्याद्वारे नाथपंथात प्रविष्ट झाले होते. या पंथाचा आदिगुरू हा शंकर. या ठिकाणी शंकर पार्वतीला म्हणजेच प्रकृति-पुरुषाला वंदन केले आहे. प्रिय म्हणजे पुरुष तर प्रकृती म्हणजे प्रिया. म्हणजेच शंकर-पार्वती. दोघेही मूळ एकच, पण त्यांना जेव्हा द्वैताची इच्छा होते तेव्हा ते वेगळे होतात.</p>
<p class="Shlok-Color-2">जें एकचि नव्हे एकसरें। मां दोघां दोनीपण कैचें पुरें।</p>
<p class="Shlok-Color-2">कांई नेणों साकारें। स्वरूपें जियें॥</p>
<p class="TXT-Right">(१-४)</p>
<p class="TXT">या विश्वात भिन्न भिन्न रूपे आकारली आहेत. ती कशी आहेत नेमकी? साकार की निराकार? एक की दोन? एकाच्या मागून दोन येतो. ज्ञान म्हटले की अज्ञान हा शब्द आठवतो. खरे तर ‘ज्ञान’ हा शब्दही जेथे उरत नाही तेच ज्ञान. तसेच द्वैत शब्दच जेथे लोप पावतो ते अद्वैत. एक-दोन-तीन ही मर्यादित वस्तू मोजण्याची पद्धती. परंतु अमर्याद किंवा अगणित वस्तूंची मोजणी या अंकांच्याद्वारे करता येत नाही. एका अर्थी वस्तुतत्त्वातच प्रकृती आहे. जे वस्तुतत्त्व दिसताना दोन पण प्रत्यक्षात मात्र एक आहे.</p>
<p class="TXT">‘आचार्योपासनम्’ या ज्ञानगुणावर भाष्य करताना ज्ञानदेव सद्गुरूंवरील प्रेमाचे काव्यमय वर्णन करतात. हे वर्णन करताना ते निविर्कल्प समाधीची कल्पना उभी करतात.</p>
<p class="Shlok-Color-2">सामर्थ्याचेनि बिकें। जो शिवाचेंही गुरुत्व जिंके।</p>
<p class="Shlok-Color-2">आत्मा आत्मसुख देखें। आरिसा जियें॥</p>
<p class="Shlok-Color-2">जो भेटलियाचि सवें। पुरती उपायांचे धांवे।</p>
<p class="Shlok-Color-2">प्रवृत्तिगंगा स्थिरावे। सागरीं जिये॥</p>
<p class="TXT-Right">(२-६)</p>
<p class="TXT">साक्षात महेशाहून जास्तीचे सद्गुरूंचे महात्म्य आहे. सद्गुरूंच्या कृपेनेच आत्मसुखामृताची अनुभूती घेता येते. एकदा ते सद्गुरू भेटले की, त्यांच्या कृपासागरात शिष्याची प्रवृत्तिगंगा विलीन होते. मग मोक्षासाठी अन्य साधनच नको!</p>
<p class="TXT">अशी सद्गुरूंच्या कृपेने ज्ञानप्राप्ती झाली की वाणी नाहीशी होते. परा, पश्यंती, मध्यमा आणि वैखरी अशा चार वाणी. या चारही वाणी मोक्षप्राप्तीसाठी उपयुक्त. या खऱ्या ज्ञानात विलीन होतात. ‘वाचाऋणविमोचना’तील ज्ञानदेवांच्या मते चार वाणींचा विचार व उच्चार ‘अहं ब्रह्मास्मि’ हे ज्ञान देतो. अज्ञानरूपी निद्रा संपून जागृतावस्था येणे म्हणजेच ज्ञान. केवळ ज्ञानाने वाचाऋण फिटते असे मात्र नाही. कारण ज्ञान हि सुद्धा एक प्रकारची निद्रा. वैखरी श्रुत्यर्थ सांगते, मध्यमा बुद्धीच्याद्वारे मनन करविते तर पश्यंतीसह परा सर्वसाक्षी अशा ब्रह्माची जाणीव करून देते. चारही वाणी आपापल्या ऋणातून मुक्त होतात. अज्ञानाबरोबर त्या स्वत:ही निरस्त होतात. परंतु ज्ञान किंवा अज्ञान दोन्ही अविद्येच्या पोटीच येतात. बंध-मोक्षाचे कारणही अविद्याच. अज्ञान-ज्ञान दोन्ही बंधरूपच. म्हणूनच ज्ञानही जेव्हा गळून पडेल तेव्हाच मोक्ष सिद्ध होईल.</p>
<p class="TXT">‘सच्चिदानंद’ हा वेदांतामधील पारिभाषिक शब्द. ज्ञानदेव त्याविषयी काय म्हणतात?</p>
<p class="Shlok-Color-2">एवं सच्चिदानंद। आत्मा हा ऐसा शब्द।</p>
<p class="Shlok-Color-2">अनन्यावृत्तिसिद्ध। वाचक नव्हे॥</p>
<p class="TXT-Right">(५-१३)</p>
<p class="TXT">सत् म्हणजे सत्ता, चित् म्हणजे प्रकाश, आनंद म्हणजे सुख. हे तिन्ही आत्मस्वरूपी उणे आहेत. ते आत्मतत्त्वाचे वाचक नाहीत. इतरांना मारक ते विष. पण विष विषाला मारक नाही. त्याचप्रमाणे शुद्ध स्वरूपाला या तिन्ही पदांची आवश्यकता नाही. सत्-चित्-आनंद हि पदे गाण्यासारखी असतात. गाणे श्रोत्यांच्या ठायी आनंद निर्माण करून शांत होते. तसेच हि तीन पदे जीवात्म्याला शुद्ध परमात्मा दाखवून स्वत: मौन पत्करतात.</p>
<p class="Shlok-Color-2">विधिनिषेधांचिया वाटा। दाविता हाचि दिवटा।</p>
<p class="Shlok-Color-2">बंधमोक्ष कळिकटा। शिष्टु हाचि॥</p>
<p class="TXT-Right">(६-०५)</p>
<p class="TXT">शब्द उपयुक्त आहे, कारण तो विधिनिषेधाच्या वाटा दाखवतो.  शब्द काय काय आहे? तो स्मारक म्हणजे स्मरण देणारा आहे, अमूर्त वस्तू विशद करणारा आरसा आहे, हा आकाशाला आकाशत्व देतो, बंध-मोक्ष याचा अर्थ हाच सांगतो. इतके असले तरी आत्मवस्तूच्या ठिकाणी याचे काही चालत नाही. आत्मा स्वसंवेद्य असल्यामुळे तिथे या बापड्या शब्दाचे काही चालत नाही. विस्मरणात शब्द स्मरण देतो, पण आत्मस्वरूपाच्या ठिकाणी आठवणे, विसरणे काहीच नसते. त्यामुळे शब्द तेथपर्यंत पोचतच नाहीत. ज्याप्रमाणे चित्रातील वने म्हणजे खरी वने नसतात, त्याप्रमाणे केवळ शाब्दिक ज्ञान म्हणजे खरे ज्ञान नसून अज्ञानच होय.</p>
<p class="TXT">अज्ञान इतके नाहीसे व्हायला हवे की, त्याविरुद्ध अर्थाच्या ज्ञान शब्दाची आठवणही गेली पाहिजे. श्रीमंताला आपल्या श्रीमंतीचा विसर पडणे हि खरी श्रीमंती. त्याच न्यायाने अज्ञान हा जसा आत्म्याचा गुण नाही, तसा ज्ञान हाही नाही. </p>
<p class="Shlok-Color-2">म्हणोनि अज्ञान सद्भावो। कोणे परी न लाहों।</p>
<p class="Shlok-Color-2">अज्ञान कीर वावो। पाहों ठेलें॥</p>
<p class="TXT-Right">(७-२९३)</p>
<p class="TXT">एकदा अज्ञान नष्ट झाले की अज्ञानछेदक अशा ज्ञानाची आवश्यकताच उरत नाही. रात्रीच्या अंधारी दीप लावावे लागतात. पण ज्या स्थळी अक्षय्य सूर्यप्रकाश आहे, त्या स्थळी अंधार या शब्दाचे अस्तित्वच नाही. मग प्रकाश हा शब्द तरी कसा अस्तित्वात येणार?</p>
<p class="Shlok-Color-2">अज्ञानाचा प्रवर्तु। नाहीं जया गांवांआंतु।</p>
<p class="Shlok-Color-2">तेथ ज्ञानाची तरी मातु। कोण जाणे॥</p>
<p class="Shlok-Color-2">म्हणोन अज्ञान नाहीं। तेथेंचि गेलें ज्ञानही।</p>
<p class="Shlok-Color-2">आतां निमिषोन्मेषा दोहीं। ठेली वाट॥</p>
<p class="TXT-Right">(८-१०)</p>
<p class="TXT">याचाच अर्थ जेव्हा वस्तू स्वरूपत: प्राप्त होते, तेव्हा ज्ञान आणि अज्ञान दोन्ही गोष्टी संपुष्टात येतात.</p>
<p class="TXT">जीवन्मुक्त स्थिती कशी आहे? सिद्धपुरुष हा आत्मरूपात स्थित असतो. पण तो व्यवहार करतो. त्यामुळे त्याच्या स्वरूपानुसंधानात खंड पडत नाही. व्यवहारामध्ये इंद्रियविषयसन्निकर्ष हाच प्रमुख भाग असतो. इंद्रिये विषय ग्रहण करत असताना अनेक प्रकारच्या वृत्ती निर्माण होतात. परंतु जीवन्मुक्ताला याची दादही नसते. इंद्रियांचा त्या त्या विषयाशी संबंध घडतो न घडतो तोच ती आत्मरूप असल्याचे अनुसंधान असल्यामुळे सिद्ध पुरुषांच्या हातून घडणाऱ्या क्रिया या वस्तुत: अक्रियाच असतात.</p>
<p class="TXT">अमृतानुभवाची सांगता करताना ज्ञानदेव म्हणतात, “माझे सद्गुरू श्री निवृत्तिनाथ यांनी मला परमानंदपदी स्थित केले. हा परमानंद मी एकट्यानेच अनुभवावा काय? दिपाचा प्रकाश त्याच्या एकट्यापुरता नसून तो साऱ्या घरासाठी असतो. म्हणूनच माझ्या गुरुकृपेने लाभलेल्या परमानंदात जगताला वाटेकरी करून घ्यावे या उद्देशानेच मी अमृतानुभव या ग्रंथाची रचना केली.  माझ्याकडून या ग्रंथाची रचना झाली नसती तर स्वयंप्रकाश आत्म्याचे त्या वाचून काही अडले नसते. तो स्वयंभू, स्वप्रकाश आहे. म्हणूनच माझ्या या ग्रंथामुळे त्याचे काही जास्त झाले नाही किंवा काही कमी सुद्धा झाले नाही. हे दशोपनिषदांचे सार आहे. याच्या पलीकडे संविद्रहस्य काही नाही. जीवन्मुक्तांनी हे अनुभवामृत सेवून तद्रूप व्हावे एवढीच नम्र इच्छा.”</p>
<p class="Shlok-Color-2">म्हणौनि ज्ञानदेव म्हणे। अनुभवामृतें येणें।</p>
<p class="Shlok-Color-2">सणु भोगिजे सणें। विश्वाचेनि॥</p>
<p class="TXT-Right">(१०-३१)</p>


<p class="Page-Break"> </p>
<p class="Heading" id="toc_marker-15">संतमंडळ</p>
<p class="TXT">ज्ञानदेवांची कीर्ती आता महाराष्ट्रात सर्वत्र पसरली होती. साधा-सोपा माणुसकीचा वेदांत ते आपल्या प्रवचन-निरूपणात सांगत असत. असा सामान्य माणसासाठी आणि त्याला आचरणात आणण्यासारखा वेदांत हरिभक्त प्रथमच या बोलयोग्याच्या अमृतवाणीद्वारा अनुभवत होते. ते होते साधक हरिभक्त. त्यांच्याही मनी इच्छा होती हा समाज एक करण्याची. जातीपातीच्या भिंती नष्ट करण्याची. सारे साधक हरिभक्त एकत्र आले. संतपदी पोहचलेल्या, किंबहुना संतांच्या तात्त्विक माउलीपदी पोहचलेल्या ज्ञानदेवांभोवती. त्यातूनच वारकरी संप्रदाय पुनरुज्जीवित झाला. सारे संतमंडळ ज्ञानदेवांच्या बरोबरीने कार्य करू लागले. या संतमंडळात एकाहून एक श्रेष्ठ साधक, संतकवी होते.</p>
<p class="Sub-Heading">संत नामदेव</p>
<p class="TXT">विठ्ठलभक्त पतिपत्नी दामाशेटी आणि गोणाई. विठ्ठलकृपेने यांना पुत्र झाला. त्याचे नाव ठेवले नामदेव. हा नामदेवही विठ्ठलाचा परमभक्त. पंढरपूर हेच त्याचे आवडते क्षेत्र. बालपणीच या नामदेवाने विठ्ठलाला नैवेद्य खायला लावला. याचा आणि विठ्ठलाचा दोन मित्रांचा चालावा तसा संवाद चालत असे. ज्ञानदेवांची आणि नामदेवांची भेट याला वारकरी संप्रदायाच्या दृष्टिकोनातून अनन्यसाधारण महत्त्व आहे. त्यांची पंढरपुरात भेट झाली.</p>
<p class="Shlok-Color-2">नामयाचे  भेटी ज्ञानदेव आले।</p>
<p class="Shlok-Color-2">लोटांगण घातलें नामदेवें॥</p>
<p class="Shlok-Color-2">देउनी आलिंगन प्रीतीच्या पडिभरें।</p>
<p class="Shlok-Color-2">पूजिलें आदरें यथाविधी॥</p>
<p class="Shlok-Color-2">संसारी आसक्त मायामोहरत।</p>
<p class="Shlok-Color-2">तापत्रयसंतप्त जाले जीव॥</p>
<p class="Shlok-Color-2">ऐसिया पतितांचा करावा उद्धार।</p>
<p class="Shlok-Color-2">यालागी अवतार तुमचा जगीं॥</p>
<p class="Shlok-Color-2">तरी मी एक दीनु मूढ मति हीनू।</p>
<p class="Shlok-Color-2">चरणाचा रजरेणु संतांचिया॥</p>
<p class="TXT-Right">- तीर्थावळी - संत नामदेव</p>
<p class="TXT">साऱ्या संतमंडळास बरोबर घेऊन संत ज्ञानदेव तीर्थयात्रेस जाणार होते. त्यांनी नामदेवांना आपल्यासमवेत येण्याची विनंती केली. प्रथम भेटीतच ज्ञानदेव म्हणाले, “नामदेवा, आपण भक्तशिरोमणी आहात. पांडुरंगाच्या परमभक्तीने आपल्या जन्मातील विषयवासनेचा समूळ नाश होऊन आपण आपल्या कुळाचा उद्धार केला आहे. आपले जीवन धन्य झाले आहे. आपला सत्संग आम्हांला लाभावा अशी आमची मनस्वी इच्छा आहे. आम्ही साऱ्या संतश्रेष्ठांसमवेत तीर्थयात्रेस निघालो आहोत, आपणही आमच्या समवेत यावे.” ज्ञानदेवांच्या या निमंत्रणावर नामदेव गोंधळून जातात. त्यांना निर्णय सांगता येत नाही. ते म्हणतात, “ज्ञानदेवा, अहो, माझे सारे सुख इथेच या पंढरपुरी आहे. या विठ्ठलचरणातच माझे सर्वस्व आहे. अन्य तीर्थयात्रा कशाकरता? त्यातून जायचेच असेल तर...</p>
<p class="Shlok-Color-2">नामा म्हणे स्वामी विठोबातें पुसा।</p>
<p class="Shlok-Color-2">आज्ञा देइल शिरसा धरीन त्याची॥</p>
<p class="TXT">ज्ञानदेवांना नामदेवांची विठ्ठलभक्ती पाहून अतीव आनंद झाला. दोघेही विठ्ठलमंदिरात गेले. नामदेवांनी विठ्ठलाला सारा वृत्तांत कथन केला. विठ्ठलाला आनंद झाला. विठ्ठल म्हणाला,</p>
<p class="Shlok-Color-2">प्रत्यक्ष ब्रह्ममूर्ती ज्ञानेश्वर। करीतसे आदर संगतीचा॥</p>
<p class="Shlok-Color-2">ऐसें भाग्य जेणें सर्वस्वें साधावें। तरीच जन्मावें विष्णुदासा॥</p>
<p class="Shlok-Color-2">जावें स्वस्तिक्षेम यावें शीघ्रवत। करावें स्वहित कळेल तैसें॥</p>
<p class="Sub-Heading">संत जनाबाई</p>
<p class="TXT">परभणी जिल्ह्यातील गंगाखेड गाव. याच गावात जनाचा जन्म झाला. हि शूद्र जातीत जन्माला आली. घरची अत्यंत गरिबी. या जनाच्या बाबतीत दोन प्रकारच्या कथा आहेत. एक म्हणजे दामाशेटींकडे हिने झाडलोट करावी, धुणी-भांडी करावी व पोट भरावे या हेतूने हिच्या आईवडिलांनी हिला दामाशेटींच्या स्वाधीन केले, अशी एक कथा आहे. आईचे नाव करुंड तर वडिलांचे नाव दमा. दारिद्रॺाला कंटाळून या दांपत्याने आपल्या लहानग्या मुलीला विठ्ठलमंदिराच्या पायरीवर त्याच्यावरच भार टाकून सोडून दिले, अशी दुसरी कथा. दामाशेटी विठ्ठलाचे दर्शन घेऊन परतत असताना पायरीवर त्यांना हि मुलगी आढळली. विचारपूस करून तिला त्यांनी आपल्या घरी आणली. तीच पुढे नामयाची दासी जनी झाली. तिने त्या घरात खूप सेवाकर्मे केली. झाडलोट, सारवण, पाणी भरणे, दळण दळणे अशी कामे अहोरात्र केली. तिच्या या कामात साक्षात पांडुरंग तिला मदत करत असे. तिची या भक्तवत्सलावर अनन्य श्रद्धा होती. </p>
<p class="Shlok-Color-2">दळितां कांडितां। तुज गाईन अनंता॥</p>
<p class="Shlok-Color-2">न विसंबें क्षणभरी। तुझें नाम गा मुरारी॥</p>
<p class="Shlok-Color-2">नित्य हाचि कारभार। मुखीं हरि निरंतर॥</p>
<p class="Shlok-Color-2">मायबाप बंधुबहिणी। तूं बा सखा चक्रपाणी॥</p>
<p class="Shlok-Color-2">लक्ष लागलें चरणासी। म्हणे नामयाची दासी॥</p>
<p class="TXT">संत नामदेवांनी ज्ञानेश्वरादी चारही भावंडांना आपल्या घरी नेले. गोणाईने त्यांच्यावरून भाकर ओवाळून टाकली. जनाबाईनी सर्वांचे चरण धुतले. नामदेव म्हणाले, “ज्ञानदेव, हि माझी बहीण जना. ही विठ्ठलाची परमभक्त आहे.” जनाबाईनी चारही भावंडांना साष्टांग दंडवत घातला. तिच्या मुखातून चरण बाहेर पडू लागले,</p>
<p class="Shlok-Color-2">ज्ञानाचा सागर। सखा माझा ज्ञानेश्वर।</p>
<p class="Shlok-Color-2">मरोनिया जावे। बा तुझ्याच पोटी यावे॥</p>
<p class="Shlok-Color-2">ऐसा करी माझ्या भावा। सखा माझ्या ज्ञानदेवा।</p>
<p class="Shlok-Color-2">जावे ओवाळूनी। जन्मोजन्मी म्हणे जनी॥</p>
<p class="Sub-Heading">संत चोखा मेळा</p>
<p class="TXT">पंढरपूर क्षेत्री ज्ञानदेवांचे प्रवचन सुरू होते. या प्रवचनानंतर संत नामदेवांचे कीर्तन होणार होते. मूळचे मंगळवेढ्याचे चोखोबा विठ्ठलदर्शनाच्या ओढीने पंढरपूरला येत. परंतु जातीने शूद्र असल्यामुळे केवळ मंदिराच्या कळसाचे दर्शन घेऊन जात असत. त्यांनी त्या दिवशी ज्ञानदेवांचे प्रवचन आणि नामदेवांचे कीर्तन ऐकले. भगवंताच्या ठिकाणी भेदभावाला स्थान नाही. जातपात, गरीबश्रीमंत, स्त्रीपुरुष साऱ्यांमधले आत्मतत्त्व एकच. हा सिद्धांत ऐकून त्यांना गहिवरून आले. त्यांनी धावत जाऊन ज्ञानदेवांच्या चरणी लोटांगण घातले.</p>
<p class="Shlok-Color-2">अवघ्या वर्णामाजी हीन केली जाती।</p>
<p class="Shlok-Color-2">विटाळ विटाळ म्हणती क्षणोक्षणी॥</p>
<p class="Shlok-Color-2">कोणीही अंगिकार न करता माझा।</p>
<p class="Shlok-Color-2">दूर हो दूर हो जा अवघे म्हणती॥</p>
<p class="Shlok-Color-2">चोखा म्हणे तुम्ही घ्याल का पदरी।</p>
<p class="Shlok-Color-2">तरीही मी हरिसुख होय॥</p>
<p class="TXT">ज्ञानदेवांनी चोखाबाकाकांना मोठ्या प्रेमाने आलिंगन दिले. ज्ञानदेव चोखोबांना घेऊन विठ्ठलमंदिराच्या महाद्वारासमोर आले. ज्ञानदेवांना पाहून बडव्यांनी दार उघडले. चोखोबांना त्यांच्या विठ्ठलाचे दर्शन झाले. त्या दर्शनाने चोखोबांच्या नेत्रांमधून आनंदाश्रू वाहू लागले. इतक्या दिवसांची इच्छा पूर्ण झाली. चोखोबा धन्य झाले.</p>
<p class="Shlok-Color-2">जोहार मायबाप जोहार। तुमच्या महाराचा मी महार॥</p>
<p class="Shlok-Color-2">बहु भुकेला झालों देवा। तुमच्या दासाचा मी दास॥</p>
<p class="Shlok-Color-2">चोखा म्हणे पाटी। आणिली तुमच्या उष्ट्यासाठी॥</p>
<p class="TXT">चोखोबा ज्ञानदेवांना नम्रपणे म्हणाले, “आपण साऱ्या संतमहात्म्यांनी येत्या पौर्णिमेला आमच्या घरी जेवायला यायचं. मला खूप आनंद वाटेल.” संतांनी आमंत्रण स्विकारले. पौणिर्मेला निवृत्तिनाथ, ज्ञानदेव, सोपान, मुक्ता, जना, नामदेव चोखोबांच्या घरी जेवायला गेले. सोयराबाईने सर्वांवरून भाकरीचा तुकडा ओवाळून टाकला. निर्मळाने पंचारतीने ओवाळले. कर्ममेळ्ॺाने सर्वांच्या भाळी गंधाचा टिळा लावला. कांबळ्यावर पंगत बसली. पत्रावळीवर पिठलं-भाकरी वाढली. प्रेमाच्या चवीने, स्नेहाच्या रसाने रुचिसंपन्न झालेले भोजन सर्वांनी मनापासून घेतले.</p>
<p class="TXT">भोजन झाल्यावर चोखोबा हात जोडून ज्ञानदेवांना म्हणाले, “ज्ञानदेवा, आपण माझा शिष्य म्हणून स्विकार करावा. मला अनुग्रह द्यावा.” स्मितहास्य करत ज्ञानदेव म्हणाले, “चोखोबाकाका, मी आपल्यापेक्षा वयाने, अनुभवाने सान आहे. आम्हांत या ठिकाणी सर्वांत ज्येष्ठ नामदेव आहेत. शिवाय ते आपल्यासारखे संसारीही आहेत. आपले सद्गुरू होण्याचा खरा अधिकार त्यांचाच आहे.” ज्ञानदेवांचे म्हणणे चोखोबांना मनोमन पटले. त्यांनी नामदेवांच्या चरणावर डोई ठेवली. नामदेवांनी त्यांना उठवून हृदयाशी धरले. त्या रात्री या संतमंडळींच्या साक्षीने चोखोबांनी कीर्तन केले. बंका पखवाजावर बसला, कर्ममेळा टाळ घेऊन उभा राहिला. मोठे रसाळ कीर्तन झाले.</p>
<p class="Shlok-Color-2">उस डोंगा परि रस नोहे डोंगा। </p>
<p class="Shlok-Color-2">काय भुललासी वरलीया रंगा॥</p>
<p class="Shlok-Color-2">कमान डोंगी परि तीर नोहे डोंगा। </p>
<p class="Shlok-Color-2">काय भुललासी वरलीया रंगा॥</p>
<p class="Shlok-Color-2">नदी डोंगी परि जळ नोहे डोंगें। </p>
<p class="Shlok-Color-2">काय भुललासी वरलीया रंगें॥</p>
<p class="Shlok-Color-2">चोखा डोंगा परि भाव नोहे डोंगा। </p>
<p class="Shlok-Color-2">काय भुललासी वरलीया रंगा॥</p>
<p class="Sub-Heading">संत नरहरी सोनार</p>
<p class="TXT">नरहरी सोनारांच्या आईचे नाव सावित्री आणि वडिलांचे नाव अच्युत. वयात आल्यावर नरहरीचे लग्न श्रीपती पोतदारांची कन्या गंगाबाई हिच्याशी झाले. नरहरी शिवभक्त होता. तो फक्त शिवमंदिरातच जात असे. शंकर सोडून त्याने अन्य कोणत्याही देवाचे दर्शन मोठ्या निर्धाराने घेतलेले नव्हते. पंढरपुरात राहून त्याने कधी विठ्ठलाचे दर्शनही घेतले नव्हते. </p>
<p class="TXT">पंढरपुरात एक धनाढ्य सावकार होते. त्यांचा विवाह होऊन बरीच वर्षे झाली तरी त्यांना अपत्यप्राप्ती झाली नाही. त्यांनी पंढरीच्या पांडुरंगाला नवस केला की, ‘देवा मला पुत्र लाभला, तर मी तुझ्या कंबरेला सोन्याचा करगोटा बांधीन.’ पुढे पांडुरंगकृपेने त्यांना पुत्ररत्न लाभले. तो सावकार पांडुरंगाच्या कंबरेचे माप आणि सोन्याची लगड घेऊन नरहरी सोनाराकडे आला. नरहरीने चारच दिवसांत करगोटा तयार केला. सावकार तो सुंदर करगोटा पाहून संतुष्ट झाले. त्यांनी नरहरीला त्याची बिदागी दिली. सावकार तो करगोटा घेऊन पांडुरंगाच्या मंदिरात गेले. तेथील पुजाऱ्याकडे तो करगोटा दिला. पुजाऱ्याने तो करगोटा विधिपूर्वक पांडुरंगाच्या कंबरेस बांधला. पण तो निसटून खाली पडला. सावकार तो करगोटा घेऊन नरहरीकडे आले. करगोटा खरंच लांब झाला होता. नरहरीला आश्चर्य वाटले. असे कसे झाले, त्यालाच कळेना. शेवटी सावकार म्हणाले, “सोनारमामा, तुम्हीच स्वत: मंदिरात चला.” नरहरी म्हणाला, “शिव सोडून मी कोणत्याही देवाच्या मंदिरात जात नाही. फक्त शिवदर्शन घेण्याचा माझा या जन्मीचा निर्धार आहे. मी आपल्यासमवेत मंदिरात येऊ शकत नाही.” सावकार म्हणाले, “मी तुमच्या डोळ्ॺाला पट्टी बांधतो. आपल्याला विठ्ठलमंदिरात घेऊन जातो. आपण स्पर्शाने माप घ्या.” नरहरींनी मान्य केले.</p>
<p class="TXT">सावकार नरहरीच्या डोळ्ॺांना पट्टी बांधून त्यांना मंदिराच्या गाभाऱ्यात घेऊन गेले. नरहरीने चाचपडत विठ्ठलाच्या कंबरेला स्पर्श केला. त्या स्पर्शात त्याला तो आकार शिवाच्या पिंडीसारखा भासला. त्याने झटकन आपल्या डोळ्ॺांवरची पट्टी दूर केली. घटकेत शिवपिंडी तर घटकेत विठ्ठलमूर्ती. नरहरी बघतच राहिला. शेवटी त्याच्या नजरेत विठ्ठलमूर्ती स्थिर झाली. त्याने हातातला करगोटा विठ्ठलाच्या कंबरेला लावला, तो अगदी बरोबर बसला. सावकाराला आश्चर्य वाटले आणि नवस पूर्ण झाल्याचा आनंदही झाला. नरहरी तर धन्य झाला. साक्षात भगवंतांनी विठ्ठल आणि महादेव, हरि आणि हर यांतील द्वैत संपवून त्याच्या मनी ईश्वराविषयी अद्वैत निर्माण केले. नरहरीची साधकदृष्टी स्वच्छ झाली. देवांमधला भेदभाव दूर झाला. तो विठ्ठलाचा परमभक्त झाला. नेमाने विठ्ठलदर्शन घेऊ लागला. त्याची काम-क्रोध-लोभ इत्यादी षड्रिपूंपासून नित्यदर्शनाने मुक्ती होऊ लागली. त्याच्या कानावर संत ज्ञानेश्वर, निवृत्तिनाथ, सोपानदेव, मुक्ताई या चार भावंडांची आणि संत नामदेवांची कीर्ती आली. या साऱ्यांच्या भेटीची आस नरहरीच्या मनी निर्माण झाली. </p>
<p class="TXT">आज मासिक एकादशी. ज्ञानदेव आज पंढरपुरी येणार अशी वार्ता त्याच्या कानी होती. पहाटेच उठला. चंद्रभागेत स्नान करून पुंडलिकाचे दर्शन घेतले. नंतर विठ्ठलमंदिरात आला. विठुमाउलीचे मनोभावे दर्शन घेऊन ज्ञानदेवादी संतांची प्रतीक्षा करू लागला. नामदेवांसह चारही भावंडे आली. त्यांनी विठ्ठलाचे मनोभावे दर्शन घेतले. नरहरीने धावत जाऊन ज्ञानदेवांचे चरण धरले. ज्ञानदेवांनी त्याला खांद्याला धरून उठवले. स्वत: वाकून प्रतिनमस्कार केला. नरहरीच्या नेत्रांमध्ये आनंदाश्रू तरारले. तो म्हणाला, “मी, मी नरहरी सोनार. आपल्या भेटीची आर्त माझ्या मनी होती. आज पूर्ण झाली. आपल्या भेटीने झालेला आनंद मी शब्दांत वर्णन करू शकणार नाही.” नरहरीने निवृत्तिनाथ, सोपानदेव,  मुक्ताई, नामदेव या साऱ्यांना दंडवत घातला. तो ज्ञानदेवांना हात जोडून म्हणाला, “महाराज, पांडुरंगकृपेने आपली भेट झाली. आपली भेट झाली, मी धन्य झालो. एक आपल्या चरणी विनवणी आहे. मज पामरावर कृपा करावी. मला अनुगृहीत करावे.” नरहरी पुन्हा ज्ञानदेवांसमोर वाकू लागला. ज्ञानदेवांनी त्याला आवरून आलिंगन दिले. “आपण नरातील हरि आहात. आपल्याला अनुग्रहाची आवश्यकता नाही. तरी आपली इच्छा आहे, मी आपल्याला अनुग्रह देतो.” ज्ञानदेवांनी नरहरी सोनारांना अनुग्रह दिला. ते आनंदाने नाचू, गाऊ लागले.</p>
<p class="Shlok-Color-2">देवा तुझा मी सोनार। तुझे नामाचा व्यवहार।</p>
<p class="Shlok-Color-2">देह बागेसरी जाणे। अंतरात्मा नाम सोने॥</p>
<p class="Shlok-Color-2">त्रिगुणाची करुनी मूस। आत ओतिला ब्रह्मरस।</p>
<p class="Shlok-Color-2">विवेक हातवडा घेऊन। कामक्रोध केला चूर्ण॥</p>
<p class="Shlok-Color-2">जीव शिव करूनी फुंकी। रात्रंदिवस ठोकाठोकी।</p>
<p class="Shlok-Color-2">मन  बुद्धीची कातरी। रामनाम सोने चोरी॥</p>
<p class="Shlok-Color-2">ज्ञान ताजवा घेउनि हाती। दोन्ही अक्षरे जोखिती।</p>
<p class="Shlok-Color-2">खांदा वाहूनि पोतडी। उचले पाऊल पैलथडी॥</p>
<p class="Shlok-Color-2">नरहरी सोनार हरीचा दास। भजन करीतो रात्रंदिवस॥</p>
<p class="Sub-Heading">चांगदेव</p>
<p class="TXT">खानदेशामधील तापी नदीचा तीर. या तीरावर एका वृक्षाखाली चांगदेव नेत्र मिटून तपश्चर्या करत होते. एक दिवस दारिद्रॺाने गांजलेले दोन व्यापारी आले. त्यांनी तापस चांगदेवांच्या मुखावरील तेज पाहून त्यांच्या चरणी मस्तक ठेवले. मनोभावे ते त्यांची सेवा करू लागले. बाजाराच्या दिवशी त्यांना आपल्या गावी नेऊ लागले. त्यांना त्याचा खूप फायदा झाला. त्यांचे दारिद्रॺ नष्ट होऊन त्यांना वैभव प्राप्त झाले. जसजसे वैभव आले, तसतशी त्यांची चांगदेवभक्ती ओसरू लागली. चांगदेवांनी त्यांच्यासमोर आपले नेत्र कधीही उघडले नव्हते. व्यापाऱ्यांचा समज ते आंधळेच आहेत असा होता. एक दिवस चांगदेवांनी त्या व्यापाऱ्यांना पाथिर्व लिंग करण्याची आज्ञा केली. आंधळ्ॺा चांगदेवांना समजणार नाही, या विचाराने त्यांनी नदीतीरावरची वाळू गोळा करून त्यावर चांगदेवांची तुपाची वाटी पालथी घातली. त्यांची हि लबाडी नेत्र न उघडता अंतर्ज्ञानाने चांगदेवांनी जाणली. चांगदेवांच्या मनी उत्कट शिवभक्ती वास करत होती. त्यांनी त्याच वाटीला शिवलिंग मानून यथासांग मनोभावे पूजन केले. नंतर नैवेद्य दाखवून ते भोजनास बसले. त्यांनी त्या व्यापाऱ्यांना आपली तुपाची वाटी मागितली. व्यापारी ती वाटी आणायला गेले. ती वाटी त्यांना काढता येईना. ती खोलवर गढलेली होती. त्या व्यापाऱ्यांना पश्चात्ताप झाला. त्यांनी चांगदेवांच्या चरणी लोटांगण घातले. उदार अंत:करणाने चांगदेवांनी त्यांना क्षमा केली आणि ते आपल्या तपोभूमीकडे गेले.</p>
<p class="Shlok-Color-2">चांगयाचे भक्तीस्तव पाहे। </p>
<p class="Shlok-Color-2">वाटीचा ईश्वर जाला आहे।</p>
<p class="Shlok-Color-2">मग चांगा वटेश्वर नांव पावला हे।</p>
<p class="Shlok-Color-2">दर्शनेंचि मुक्त होय प्राणी॥</p>
<p class="TXT-Right">संतकवी महिपतबाबा - भक्तलीलामृत</p>
<p class="TXT">चांगदेवांनी श्रीशंभूची परमभक्ती केली. त्यांना सर्व सिद्धींची प्राप्ती झाली. चौदा विद्या-चौसष्ट कला अवगत झाल्या. तापी नदीच्या तीरावर त्यांनी सिद्धाश्रम स्थापन केला. प्राप्त झालेल्या सिद्धीमुळे चमत्कार त्यांना सहज शक्य झाले. अंधाला डोळे देणे, बहिऱ्याला ऐकू येणे, कुष्ठरोग घालवणे, वांझेला पुत्रलाभ करून देणे अशा चमत्कारांनी त्यांची शिष्यशाखा खूप वाढली. १४०० वर्ष त्यांना जीवन प्राप्त झाले. चौदा वेळा काळ मृत्यूच्या रूपात त्यांना न्यायला आला. परंतु त्यांनी आपल्या योगबळावर त्याला परतवून लावले. चौदाशे वर्षाहून जास्त जीवन लाभले खरे. पण भक्तीची शक्ती सिद्धीचे सामर्थ्य दाखवण्यात खर्ची पडली. वाढत्या शिष्यशाखेने मनात अहंकार मात्र जन्मास आला. ज्ञानदेवांनी रेड्यामुखी वेद वदवले हि वार्ता चांगदेवांच्या कानी आली. सिद्धीची शक्ती ते उत्तम जाणत होते. पण रेड्यामुखी वेद? केवळ असंभव!</p>
<p class="Shlok-Color-2">काळवंचना करोनि निश्चित। वाचलों वर्षें चौदा शत।</p>
<p class="Shlok-Color-2">सिद्धाई दाविली बहुत। परी हें सामर्थ्य असेना॥</p>
<p class="TXT">चांगदेवांच्या मनी ज्ञानदेवांना भेटण्याची प्रचंड इच्छा निर्माण झाली. त्यांनी ज्ञानदेवांना भेटण्याचे निश्चित केले. भेटीपूर्वी शिष्याहाती पत्र पाठवावे असेही ठरले. पत्रलेखनात मायना काय लिहावा? ‘तीर्थरूप’ लिहावे तर ज्ञानदेव माझ्याहून किती लहान. ‘चिरंजीव’ लिहावे तर ते कर्तृत्वाने महान. अहंकारापोटी आलेले मनातील द्वैत संपले नाही. शेवटी शिष्यांना “तोंडीच नमस्कार सांगा, त्यांचे कुशल विचारा आणि भेटीची इच्छा कळवा,” असे चांगदेवांनी सांगितले आणि कोराच कागद पाठवून दिला. शिष्य ज्ञानेश्वरादी भावंडांना भेटले. चांगदेवांचा निरोप सांगितला. सोबत आणलेला कोरा कागद दिला. कोरा कागद पाहून मुक्ता म्हणाली, “चौदाशे वर्षं तपश्चर्या करून हा कोराच राहिला!” निवृत्तिनाथांनी तिघांनाही चांगदेवांचे चरित्र कथन केले. ते म्हणाले, “सिद्धीच्या सामर्थ्याने अहंकाराचे मोठे प्राबल्य त्यांच्या मनावर आहे. ब्रह्मज्ञानाच्या दृष्टिकोनातून त्यांची पाटी मात्र कोरी आहे. त्यासाठी त्यांना बोध होण्याची गरज आहे. असे उपदेशपर पत्र तू त्यांना लिहून पाठव.” गुरूंच्या आज्ञेनुसार ज्ञानदेवांनी ६५ ओव्यांचे पत्र लिहिले.</p>
<p class="Sub-Heading">चांगदेव पासष्टी</p>
<p class="Shlok-Color-2">स्वस्ति श्री  वटेशु। जो लपोनि जगदाभासु।</p>
<p class="Shlok-Color-2">दावी मग ग्रासु। प्रगटला करी॥</p>
<p class="TXT">श्रीवटेश म्हणजे शिव. जो स्वत: गुप्त राहून जग भासवतो आणि प्रगट होऊन सर्व जगताचा ग्रास करतो, त्याच्या अदर्शनात जग भासते आणि दर्शनात जग मावळते. खरे तर तो गुप्तही नाही, प्रगटही नाही. बुद्धीमध्ये देह, त्याविषयी अहंकार इत्यादी गोष्टींचा उदय झाल्यावर स्वरूपज्ञानावर पटल येते. बुद्धीमध्येच निजबोधाचा उदय झाल्यावर अहंकार नष्ट होतो. स्वरूप आणि जग गुप्त होणे आणि प्रगटणे अशा खेळात ते भिन्न नाहीत. अधिष्ठान म्हणजेच परब्रह्म. नामरूप जग त्याहून वेगळे नाहीच.</p>
<p class="Shlok-Color-2">सोनें सोनेंपण उणें। न येतांचि झालें जेणें।</p>
<p class="Shlok-Color-2">तेंवी न वेंचितां जग होणें। अंगें जया॥</p>
<p class="TXT">सोने हे सोने म्हणून कमी न होता अलंकाररूपात प्रकट होते. परब्रह्मही पूर्णत्वात कमी न होता जगाची निमिर्ती झाली आहे. आत्मा आणि जग भिन्न नाही. आत्माच जग‍त् रूपाने आपल्यासमोर आहे. ही संविद भेदावस्थेला न येता दृश्य, द्रष्टा आणि दर्शन अशी त्रिविध रूपात भासते. या तीन गोष्टी नष्ट झाल्यावर फक्त आत्माच उरतो. जगाच्या उत्पत्तीपूर्वी आणि जगाच्या लयानंतर आत्माच असतो. जगाच्या भासकाळातही आत्म्यावाचून अन्य काही नसते. हे चांगदेवा, तो परमात्मा निरुपाधिक, एकरस आणि केवल आहे. तू त्याचाच पुत्र आहेस.</p>
<p class="Shlok-Color-2">बोलेंचि बोल ऐकिजे। स्वादेंचि स्वाद चाखिजे।</p>
<p class="Shlok-Color-2">कां उजिवडें देखिजे। उजिडा जेंवि॥</p>
<p class="Shlok-Color-2">सोनिया वरकाल सोनें जैसा। कां मुख मुखा हो आरिसा।</p>
<p class="Shlok-Color-2">तुज मज संवाद तैसा। चक्रपाणी॥</p>
<p class="TXT">मत्सुहृद चांगदेवा, तुझ्या भेटीसाठी मीही उत्सुक आहे. आत्मरूपाने तर तू आणि मी दोन नाही, एकच आहे. तुझे सत्यस्वरूप नामरूपातीत आहे. त्या स्वानंदामृताच्या सेवनाने तू तृप्त हो. आत्मज्ञानरूपी वैभव तुझ्या द्वारी आले आहे. तू खऱ्या अर्थाने वैभवशाली हो.</p>
<p class="Sub-Heading">चांगदेव - ज्ञानदेव भेट</p>
<p class="TXT">या पासष्ट ओव्यांचे पत्र चांगदेवांनी वाचले. पण त्यांना बोध झाला नाही. ते आपल्या चौदाशे शिष्यांसमवेत वाघावर आरूढ होऊन हाती चाबूक घेऊन ज्ञानदेवांच्या भेटीसाठी निघाले. चांगदेवांची स्वारी आळंदीपर्यंत आली. निवृत्ती, ज्ञानदेव, सोपान, मुक्ता अशी भावंडे एका भिंतीवर बसली होती. सुखसंवादात मग्न होती. दूरवर पाहून निवृत्तिनाथ म्हणाले, “ज्ञानदेवा, चांगदेव शिष्यांसमवेत आपल्या भेटीसाठी येत आहेत. आपणही त्यांना सामोरे जाऊन त्यांचे स्वागत करायला हवे.” ज्ञानदेव त्या भिंतीलाच म्हणाले, “चल बये, आपण चांगदेवांचे स्वागत करू.” त्या भावंडांसह ती भिंत जमिनीपासून उचलली गेली आणि वेगात चांगदेवांच्या दिशेने निघाली. सरळ त्यांच्यासमोर येऊनच थांबली. चांगदेव निव्वळ थक्क झाले. वाघ, सिंह, सर्प इत्यादी प्राण्यांवर हुकुमत गाजवता येते. पण निर्जीव, जड भिंतच चालवली या बालयोग्याने! चांगदेव वाघावरून खाली उतरले. चारही भावंडे भिंतीवरून खाली उतरली. चांगदेवांनी ज्ञानदेवांच्या पायी लोळण घेतली. ज्ञानदेवांनी त्यांना मोठ्या प्रेमाने उठवले. त्यांच्या साश्रू नेत्रांवरून आणि अंगावरून मायेने हात फिरवला. माउलीचा हात फिरताच त्यांच्यामधील अहंकार गळून पडला. ज्ञानदेवांच्या मुखातून सहजभावाने हरिपाठातील अभंग बाहेर पडला.</p>
<p class="Shlok-Color-2">योगयागविधी येणें नोहे सिद्धी। वायांचि उपाधि दंभधर्म॥</p>
<p class="Shlok-Color-2">भावेवीण देव न कळे नि:संदेह। गुरुविण अनुभव कैसा कळे?॥</p>
<p class="Shlok-Color-2">तपेंविण दैवत दिधल्यावीण प्राप्त। गुजेंवीण हित कोण सांगे?॥</p>
<p class="Shlok-Color-2">ज्ञानदेव सांगे  दृष्टांताची मात। साधूंचे संगतीं तरणोपाय॥</p>
<p class="TXT-Right">(अभंग - ६२)</p>
<p class="TXT">चांगदेव भावविवश होऊन म्हणाले, “ज्ञानदेवा, मी धन्य झालो. एक कृपा करा, आपल्या या पासष्ट ओव्यांचा अर्थ मला समजून सांगा.” ज्ञानदेव विनोदाने म्हणाले, “आपल्यासाठी या चौदाशे शिष्यांपैकी अनेकजण कोणताही त्याग करण्यास तयार असतील. आपल्यासाठी ते बलिदानासही सिद्ध होतील. मला फक्त एका शिष्याचा बळी द्यावा. मी आपल्याला अर्थ सांगेन.” भोजन, मिष्टान्न, यांसाठी जमा झालेला शिष्यगण बळी जाण्याच्या विषयाने घाबरून पळून गेला. मग ज्ञानदेव म्हणाले, “मुक्ता योग्य वेळी आपल्याला अर्थ सांगेल.”</p>
<p class="TXT">एक दिवस मुक्ता विवस्त्र अवस्था म्हणजेच सहज अवस्थेत स्नान करत होती. अनवधानाने चांगदेव तेथे गेले. चपापून परत जाऊ लागले. मुक्ता त्यांना म्हणाली, “हा मेल्या निगुऱ्या!” थोड्या वेळानंतर परत भेट झाल्यावर त्यांनी तिला विचारले, “तुम्ही मला निगुऱ्या का म्हणाला?” मुक्ताई उत्तरली,</p>
<p class="Shlok-Color-2">जरी गुरुकृपा असती तुजवरी। तरी विकार न येता अंतरी।</p>
<p class="Shlok-Color-2">भिंतीस कोनाडे तैसियापरी। मानूनि पुढें येतासी॥</p>
<p class="Shlok-Color-2">जनीं वनीं हिंडतां गाय। वस्त्रे नेसत असती काय?।</p>
<p class="Shlok-Color-2">त्या  पशूऐशीच मी पाहे। तुज कां नये प्रत्यया!॥</p>
<p class="TXT-Right">- भक्तविजय</p>
<p class="TXT">चांगदेवांनी मुक्ताईपुढे हात जोडले. मुक्ताई म्हणाली, “चांगदेवा, गुरूशिवाय ज्ञान नाही, ज्ञानाविना भक्ती नाही.” मुक्ताई चांगदेवांची गुरू झाली. तिने त्यांना बोधामृत पाजले.</p>
<p class="Shlok-Color-2">बाळ चुकले  सुकुमार तान्हुले। त्याने पैं सांडिले मायाजाळ।</p>
<p class="Shlok-Color-2">जो जो  जो  पुत्राते  निजवी। अनाहुत ओवी निशब्दाची॥</p>
<p class="Shlok-Color-2">मावळती दिशा वाचा पैं खुंटली। माया पैं भेटली मुक्ताबाई।</p>
<p class="Shlok-Color-2">मुक्ताई म्हणे नांव पैं ठेविन। सुता बोलविन वटेश्वरा॥</p>
<p class="Sub-Heading">सावता माळी</p>
<p class="TXT">अमृतेश्वराचे मंदिर. ज्ञानदेव पद्मासन घालून ध्यान करत आहेत. तेथे नामदेव आले. तेही अमृतेश्वराचे दर्शन घेऊन शांतचित्त बसले. थोड्या वेळानंतर ज्ञानदेव भानावर आले. नामदेव म्हणाले, “आज आपण लहूळ गावी जाऊ. तेथे कूर्मदास नावाचे एक विठ्ठलभक्त आहेत. त्यांना पंढरपुरी जाऊन विठ्ठलदर्शन घ्यावे, असे अंत:करणापासून वाटते. पण ते अपंग आहेत. आपल्याला आपल्यासारख्याच विठ्ठलभक्तांचे दर्शन घडावे, अशी त्यांची सदैव आंतरिक इच्छा असते.” ज्ञानदेवांना गहिवरून आले. “अशा विठ्ठलभक्तांनीच तर माझा पांडुरंग वैभवसंपन्न केला आहे. नामदेवा, भक्ती हिच खरी संपत्ती.”</p>
<p class="TXT">दोघेही लहूळ गावी निघाले. जाताना वाटेत अरणभेंडी लागले. नामदेव म्हणाले, “ज्ञानदेवा, या गावी सावता माळी राहातात. अरणी नदीच्या काठी त्यांनी सुंदर मळा फुलवला आहे, मनात भक्तीचा मळा फुलवला आहे. या विठ्ठलभक्ताला गावकरी ‘सावतोबा विठ्ठला’ म्हणतात.” दोघेही सावतास भेटायला गेले.</p>
<p class="TXT">वंशपरंपरागत माळीकाम करणारे घराणे. आईचे नाव नांगीताबाई आणि वडिलांचे नाव परसोबा. परंपरागत विठ्ठलभक्ती. मळ्ॺात काम करतानाही त्यांच्या मुखातून अभंग येत,</p>
<p class="Shlok-Color-2">कांदा मुळा भाजी। अवघी विठाबाई माझी।</p>
<p class="Shlok-Color-2">लसुण मिरची कोथिंबिरी। अवघा झाला माझा हरी॥</p>
<p class="Shlok-Color-2">मोट नाडा विहीर दोरी। अवघी व्यापिली पंढरी।</p>
<p class="Shlok-Color-2">सावता म्हणे केला मळा। विठ्ठलपायीं गोवला गळा॥</p>
<p class="TXT">नामदेव, ज्ञानदेव सावता माळ्ॺाच्या मळ्ॺासमोरच्या झोपडीजवळ आले. सावता धावत आला. त्याने दोन्ही संतांचे दर्शन घेतले. बसायला घोंगडी अंथरली. पाण्याचे तांब्याभांडे ठेवले. सावताची पत्नी जनाबाई. तिनेही संतदर्शन घेतले. सावताचा मित्र काशिबा आला. त्यानेही लोटांगण घातले. सावताने एका परडीमधून ताजी रसरशीत फळे आणून संतांसमोर ठेवली. दोघांनीही त्यांचा थोडा थोडा आस्वाद घेतला.</p>
<p class="TXT">त्यांना पुढे लहूळगावी जायचे होते. संतभेटीला सारी अरणभेंडी गोळा झाली. काशिबाने आपली बैलगाडी जुंपली. दोन्ही संत गाडीत बसले. गावच्या वेशीवर सावता, जनाबाई, सारे गावकरी संतांना निरोप देण्यासाठी आले. साऱ्यांचा निरोप घेऊन झाल्यावर बैलगाडी हलली. गाडी हाकता हाकता काशिबा सावता माळ्ॺांचाच अभंग गाऊ लागला,</p>
<p class="Shlok-Color-2">आमुची माळियाची जात। शेत लाऊ बागाईत।</p>
<p class="Shlok-Color-2">आम्हा हाती मोटा नाडा। पाणी जाते फूलझाडा॥</p>
<p class="Shlok-Color-2">शांती शेवंती फुलली। प्रेम जाईजुई व्यापली।</p>
<p class="Shlok-Color-2">सावताने केला मळा। विठ्ठल देखियेले डोळा॥</p>
<p class="Sub-Heading">कूर्मदास</p>
<p class="TXT">लहूळ, गाव तसे लहान. शंभर एक उंबरा असेल. कूर्मदास मूळचे पैठणचे. सध्या लहूळगावी स्थायिक झालेले. या गावात जीर्ण असे विठ्ठलमंदिर होते. त्याच्या सान्निध्यात राहून सतत नामस्मरण करून ते भक्तिरसात रममाण होत असत. अपंग असूनही ईश्वराविषयीची अनन्यभक्ती पाहून लहूळचे गावकरी त्यांच्याशी आदरभावाने वागत असत. नामदेव, ज्ञानदेव गावातील विठ्ठलमंदिरात आले. नामदेवांनी मंदिरातील घंटा वाजवली. कूर्मदासांनी नेत्र उघडले. दोन्ही संतांना पाहून त्यांच्या नेत्रांमधून आनंदाश्रू आले. खुरडत खुरडत येऊन त्यांनी दोन्ही संतांच्या चरणांवर मस्तक ठेवले.</p>
<p class="Shlok-Color-2">ज्ञानदेव आले लहुळा। पांडुरंग पाहिला म्यां डोळा।</p>
<p class="Shlok-Color-2">जणू का दिवाळी सोहळा। आज भासे॥</p>
<p class="TXT">संतांच्या आगमनाने त्या मंदिरी गावकरी जमा झाले. नामदेवांनी टाळ, मृदंगाच्या साथीत रसाळ कीर्तन केले. गावकरी नामदेवांच्या कीर्तनाने तृप्त झाले. ज्ञानदेव, नामदेवांनी कूर्मदासांचा निरोप घेतला. परत कूर्मदासांनी दोन्ही संतांच्या पायी डोई ठेवली. ज्ञानदेवांनी त्यांना अनुग्रह दिला.</p>
<p class="Sub-Heading">गोरा कुंभार</p>
<p class="TXT">गोरा कुंभार तेरेगावी राहात असत. गावाच्या वेशीला लागूनच कुंभारांची वस्ती होती. संसार करत परमार्थ साधणारे गोरोबाकाका. यांना दोन पत्नी होत्या. आपला व्यवसाय अतिशय प्रामाणिकपणाने करत सदैव विठ्ठलस्मरणात मग्न असणारे संतकवी. विजयादशमीचा शुभ दिवस. त्याच दिवशी ज्ञानेश्वरादी भावंडे, नामदेव आणि इतर संत गोरोबाकाकांच्या घरी दाखल झाले. गोरोबांनी सर्वांनाच भोजनासाठी निमंत्रित केले होते. संतमंडळी गोरोबांच्या घरी गेल्यावर गोरोबा आणि त्यांच्या दोन पत्नी संता आणि रामी यांनी संतांचे चरण धुतले. त्यांना बसण्यासाठी कांबळे अंथरले. संतमंडळी भोजन करती झाली. आपल्या घरी संत आले. त्यांचे उच्छिष्ट आपल्या घरी सांडले, याचा गोरोबांना अतिशय आनंद झाला. </p>
<p class="Shlok-Color-2">मुकिया साखर चाखावया दिधली। बोलता हे बोली बोलवेना।</p>
<p class="Shlok-Color-2">तो काय शब्द खुंटला अनुवाद। आपुला आनंद आधाराया॥</p>
<p class="Shlok-Color-2">आनंदी आनंद गिळोनी राहणे। अखंडित होणे न हो तिया।</p>
<p class="Shlok-Color-2">म्हणे गोरा कुंभार जीवमुक्त होणे। जग हे करणे शहाणे बापा॥</p>
<p class="TXT">गावातल्या विठ्ठल मंदिरात नामदेवांचे कीर्तन होणार होते. नामदेवांनी मोठे रसाळ कीर्तन केले. ज्ञानदेव, निवृत्तिनाथ, सोपानदेव तिघांनी नामदेवांच्या चरणांवर मस्तक ठेवले. नामदेवांनी प्रतिनमस्कार केला नाही. गोरोबाकाका ते तर नामदेवांपेक्षा वयाने ज्येष्ठ. त्यांनीही नामदेवांच्या चरणाला स्पर्श करून नमस्कार केला आणि कीर्तनाने झालेल्या अत्यानंदाने त्यांनी आलिंगन देण्यासाठी नामदेवांसमोर हात पसरले. पण नामदेवांनी आलिंगनही दिले नाही की नमस्कारही केला नाही. संत नामदेव हे विठ्ठलाचे अनन्य भक्त. त्यांच्या बालपणीच त्यांनी विठ्ठलाला नैवेद्य खाऊ घातला होता. विठ्ठल आणि नामदेव यांचा थेट संवाद होत असे. याचा परिणाम असा झाला की, नामदेव सगुणभक्त झाले. जर साक्षात देवच माझा सखा आहे तर, अन्य कोणाची? आणि मंदिरातच फक्त देव आहे, जो माझा आहे, अशी मालकी आणि तिच्या मागून येणारा अहंकार नामदेवांना जडला होता. तोच त्यांच्या साधनेमधील अडथळा बनला होता. त्यामुळे सगुणनिर्गुण, दृश्यादृश्य, व्यक्ताव्यक्त अशी सर्व ईश्वररूपे आहेत, याचे ज्ञान त्यांना झाले नव्हते. ज्ञानदेवांना  नामदेवांकडून फार मोठ्या अपेक्षा होत्या. </p>
<p class="TXT">हा सारा प्रकार पाहून मुक्ता अस्वस्थ झाली. निवृत्तिनाथांनी मुक्ताला विचारले, “मुक्ता, तू का गं नामदेवांच्या पाया पडली नाहीस?” मुक्ता म्हणाली, </p>
<p class="Shlok-Color-2">अखंड जयाला देवाचा शेजार। कारे अहंकार नाही गेला।</p>
<p class="Shlok-Color-2">मान अपमान वाढविसी हेवा। दिवस असता दिवा हाती घेसी॥</p>
<p class="Shlok-Color-2">परब्रह्मासंगे नित्य तुझा खेळ। आंधळ्याचे डोेळे का बा झाले।</p>
<p class="Shlok-Color-2">कल्पतरू तळवटी इच्छिली ती गोष्टी। अद्याप नरोटी राहिली का॥</p>
<p class="Shlok-Color-2">घरी कामधेनु ताक मागु जाये। ऐसा द्वाड आहे जगामाजी।</p>
<p class="Shlok-Color-2">म्हणे मुक्ताबाई जाईना दर्शना। आधि अभिमान दूर करा॥</p>
<p class="TXT">गोरोबांची कुंभारकामाची अनेक अवजारे आजूबाजूला पडली होती. त्यातल्या एकाकडे बोट दाखवत मुक्ता म्हणाली, “याला काय म्हणतात हो काका?”  गोरोबा ते अवजार उचलून हाती घेत म्हणाले. “हे थापटणं. मडकं भाजून झालं की आम्ही हे थापटणं त्यावर मारतो. टण्ण् आवाज झाला की ते पक्कं आणि बद्द आवाज झाला की ते कच्चं असं आम्ही ठरवतो.” मग मुक्ता म्हणाली, “आपण माणसं म्हणजे विधात्यानं निर्माण केलेली मडकीच आहेत. या थापटण्यानं आपलीही परीक्षा करता येईल की!” गोरोबा म्हणाले, “का नाही करता येणार!” गोरोबांनी निवृत्तिनाथ, ज्ञानदेव, सोपानदेव अशा तिघांच्याही डोक्यांवर थापटणे मारले. तीन वेळा ‘टण्ण्’ आवाज झाला. आता ते मुक्ताजवळ आले. मुक्ता म्हणाली, “काका, चांगलं जोरात मारा.” गोरोबांनी मुक्ताच्या मस्तकावर थापटणे मारले. आता ते नामदेवांच्या जवळ आले. नामदेव चिडून म्हणाले, “हा काय पोरखेळ आहे? माझी परीक्षा या मडक्याच्या थापटण्यानं करणार?” ते थापटणे त्यांच्या डोक्यावर न मारता गोरोबांनी ते केवळ त्यांच्या डोक्याला लावून ते म्हणाले, “हे सर्वांत कच्चं मडकं.” नामदेव चिडले. उद्विग्न झाले. थेट त्यांनी ज्याच्याशी बालपणापासून मैत्र केले होते, त्या विठ्ठलाला गाठले.</p>
<p class="Sub-Heading">संत नामदेवांवर गुरुकृपा</p>
<p class="Shlok-Color-2">देव आणि नामा उभे भीमातीरा। प्रेम येरयेरा आळविती</p>
<p class="Shlok-Color-2">देव म्हणे नाम्या ऐके गुह्य गोष्टी। संसाराची तुटी जेणे होय</p>
<p class="Shlok-Color-2">श्रीगुरूवाचुनी मुक्ति तुज नाही। भवनदी डोहीं नुतरसी </p>
<p class="Shlok-Color-2">शरण गुरूसी  झालिया सप्रेमें। संसाराचा श्रम उतरोनी </p>
<p class="Shlok-Color-2">गुरूवांचुनीया कैंचा मुक्तिठाव। संसार हा वाव कैसा होय</p>
<p class="Shlok-Color-2">ऐसें ऐकूनिया  नामा थरारिला। मूर्च्छागत झाला भूमीवरी</p>
<p class="Shlok-Color-2">भूमी लोळे नामा कंठ सद्गदित। डोळियां स्रवत अश्रुजळ</p>
<p class="Shlok-Color-2">इतुकें देखोनिया द्रवला पुरुषोत्तम। नाम्यासि सप्रेमें उचलिलें</p>
<p class="Shlok-Color-2">देव म्हणे नाम्या विसोबा खेचरासी। शरण तयासी जावें वेगी</p>
<p class="TXT">ईश्वराच्या आज्ञेनुसार नामदेव मराठवाड्यातील औंढ्या नागनाथ या गावी सद्गुुरूंच्या म्हणजेच विसोबा खेचरांच्या,  जे पूर्वाश्रमीचे विसोबा चाटी होते; त्यांच्या शोधार्थ आले. नामदेव तहानभूक विसरून गुरूंचा शोध घेऊ लागले. प्रथमच त्यांना गुरुभेटीची एवढी आर्त लागली. शोध घेत घेत ते एका शिवमंदिराजवळ आले. तिथल्या पारावर बसलेल्या एका गावकऱ्याला विचारले, “इथं विसोबा खेचर कुठं भेटतील?” गावकरी जरा आठवल्यासारखे करून म्हणाला, “इसोबा, ते म्हातारबा व्हय, हितंच असत्यात सारकं. बगा की, गावतील.”  नामदेव त्या मंदिरात गेले. महादेवाच्या पिंडीला नमस्कार करताना फार विचित्र दृश्य त्यांना दिसले. एक म्हातारा महादेवाच्या पिंडीवर पाय ठेवून आडवा पहुडला होता. नामदेवांना राग आला. ते म्हणाले, “अहो आजोबा, काही कळतंय की नाही? सरळ पिंडीवर पाय ठेवून झोपलाय?” ते आजोबा म्हणाले, “बाबारे, वयानं मी थकलोय. माझ्याच्यानं पायही उचलवत नाही. तूच मला उचलून दुसरीकडं ठेव.” नामदेवांनी त्या म्हाताऱ्या गृहस्थांना देवळाच्या गाभाऱ्यातून उचलून मंडपात आणून ठेवले. त्यांच्या  पायाखाली लक्ष गेले, तर परत पायाखाली पिंडी. बाहेरच्या आवारात आणून ठेवले, तरी त्यांच्या पायाखाली पिंडी. आणखी दोनतीन वेळा जागा बदलून पाहिल्या, पण प्रत्येक वेळी पायाखाली पिंडी. शेवटी नामदेव थकले. त्या म्हाताऱ्या गृहस्थांच्या पायावर लोळण घेतली. ते वृद्ध गृहस्थ उठले.  तेच विसोबा खेचर. त्यांनी नामदेवांना आलिंगन दिले आणि म्हणाले, “नामदेवा, वेड्या, देव नाही अशी एकही जागा या त्रैलोक्यात नाही. साऱ्या चराचर सृष्टीत ईश्वर भरून राहिला आहे. देवळात तो सगुण साकार असा प्रतीक रूपात आहे. ज्याच्या अंतरात अहंकारविरहित भक्तिभाव आहे, त्याच्या अंतरात तो आहेच आहे.”</p>
<p class="Shlok-Color-2">कृपेची साउली अखंड लाधली। खेचर माउली भेटलीया</p>
<p class="Shlok-Color-2">आता मज भय नाहीं पैं कोणाचे। जन्ममरणाचे दु:ख गेलें</p>
<p class="Shlok-Color-2">बंधमोक्षाची फिटली काळजी। समाधी लागली समाधीसी</p>
<p class="Shlok-Color-2">नामा म्हणे माझे सर्वही साधन। खेचर चरण न विसंबे</p>
<p class="TXT">नामदेवांना सद्गुरूंनी उपदेश केला. नामदेवांना दिव्य दृष्टीचा लाभ झाला. नामदेव पंढरपुरला परतले. परत येताच त्यांनी पांडुरंगाची भेट घेतली. तो दिवस होता एकादशीचा. नामदेवांचा उपवास. गुरुकृपा झाल्याचे वृत्त त्यांनी मोठ्या आनंदाने विठ्ठलाला सांगितले. एकादशीला नामदेवांनी उपवास केला. सारा दिवस नामस्मरणात व्यतीत केला. द्वादशीचे पारणे. नामदेवांनी चंद्रभागेच्या वाळवंटी पाकसिद्धी केली. पोळ्ॺा, वरण, तुपाची वाटी सारे तयार झाले. मग नैवेद्य दाखवण्यासाठी पाणी आणायला ते नदीच्या प्रवाहाजवळ गेले. एकदम एक कुत्रे तेथे आले. पोळ्ॺांची चवड तोंडात पकडून धावू लागले. नामदेव परतत होते, ते म्हणाले, “देवा, थांब थांब. पोळ्ॺांना मी तूप लावून देतो. नुसत्या खाल्ल्यास तर तुझं पोट बिघडेल.” नामदेव तुपाची वाटी घेऊन त्या कुत्र्यामागे धावले. तर कुत्रे एकदम गुप्त झाले. समोर साक्षात विठ्ठल प्रकट झाला. त्याने परमानंदाने नामदेवांना मिठी मारली. पांडुरंग म्हणाला, “नामदेवा, बस, मी धन्य झालो. तुला खऱ्या परमात्म्याची ओळख झाली.”</p>
<p class="TXT">त्याच एकादशीला ज्ञानदेव, निवृत्तिनाथ, सोपान, मुक्ता पंढरपूरला आले होते. त्यांना  नामदेवाला भेटायचे होते आणि नामदेवालाही या चारही संतपदी असलेल्या भावंडांना कधी एकदा भेटतो, असे झाले होते. आणि आता ही फक्त भावंडेच मिळून आली होती असे नाही, तर नरहरी सोनार, चोखा मेळा, गोरा कुंभार, सावता माळी, जनमित्र, बंका, असे सारे संतमंडळ पंढरीत एकत्र आले. नामदेवांचे गुरू विसोबा खेचर हेही साऱ्यांसमवेत भक्ति-आनंदाची अनुभूती घेण्यासाठी पंढरपुरी येऊन पोहचले. पंढरपुरी वाळवंटी संतांची मांदियाळी झाली. भजन-कीर्तनाचा परमानंद उसळू लागला.  ज्ञानदेवांनी नामदेवांना कीर्तन करायला सांगितले. नामदेव कीर्तनाला उभे राहिले. बघता बघता कीर्तनाला रंग आला. टाळ-मृदंगाच्या नादात सारा समुदाय नाचू-गाऊ लागला. मग त्या श्रीहरीला, पांडुरंगाला कसे राहवेल! तोही वाळवंटी आला. कीर्तनात रंगला. मृदंगाच्या तालावर नाचला. स्वयं विठ्ठल कीर्तनात रंगलेला बघून जनाबाई ज्ञानदेवांना म्हणाल्या, </p>
<p class="Shlok-Color-2">नामदेव कीर्तन करी पुढे देव नाचे पांडुरंग।</p>
<p class="Shlok-Color-2">जनी म्हणे बोला ज्ञानदेवा अभंग॥</p>
<p class="TXT">ज्ञानदेवांनी आणि साऱ्या संतमंडळींनी त्या कीर्तनरंगी रंगलेल्या पांडुरंगाचे दर्शन घेतले.  त्या दर्शनाने ज्ञानदेवांच्या नेत्रांमध्ये आनंदाश्रू तरारले आणि मुखामधून अभंग प्रकट झाला, </p>
<p class="Shlok-Color-2">तुझी आण वाहिन गा देवराया।</p>
<p class="Shlok-Color-2">बहु आवडसी जीवापासोनियां॥</p>
<p class="Shlok-Color-2">कानडिया विठोबा कानडिया।</p>
<p class="Shlok-Color-2">बहु आवडसी जीवापासोनियां॥</p>
<p class="Shlok-Color-2">बाप रखुमादेवीवरू विठ्ठलुराया।</p>
<p class="Shlok-Color-2">बहु आवडसी जीवापासोनियां॥</p>
<p class="TXT">कीर्तन संपले. साऱ्या संतांनी विठूमाउलीच्या चरणी लोटांगण घातले. माउलीचे नेत्र पाणावले. ज्ञानदेव म्हणाले, “नामदेव आणि आम्ही सारे तीर्थयात्रा करावी म्हणतो. वेगवेगळ्ॺा स्थळी देवा, तुझी विविध रूपे पाहून धन्य व्हावेसे वाटते. अनुमती असावी.” विठू-माउली म्हणाली, “जा. तीर्थाटन करा. माझ्या आनंदात भर पडेल.” नामदेव म्हणाले, “विठुराया, मीपण जाऊ ना?” माउली मिस्किल हसून म्हणाली, “नामया, आता तू या संतमंडळीतच म्हणजे माझ्यातच एकरूप झाला आहेस. तुला वेगळी अनुमती हवी का?” नामदेवांनी विठ्ठलचरणी डोई ठेवली. सर्वांनी ‘जय जय रामकृष्ण हरि’ चा उद्घोष केला. सारी संतमंडळी तीर्थयात्रेला निघाली. </p>


<p class="Page-Break"> </p>
<p class="Heading" id="toc_marker-16">तीर्थयात्रा</p>
<p class="TXT">सर्व संत तीर्थयात्रेस निघाले. आळंदीहून निघाल्यावर त्यांचा पहिला मुक्काम चाकण येथे झाला. चाकणला एक महिपतराव नावाचे धनवान परंतु श्रद्धाळू गृहस्थ राहात होते. त्यांनी या संतसमुदायाचे परमानंदाने स्वागत केले. भोजन-विश्रांती झाल्यावर निरोप देताना महिपतराव हात जोडून म्हणाले, “आपले चरण आमच्या घराला लागले. जन्मोजन्मींचे सार्थक झाले. जसे मला संतदर्शनपुण्य लाभले, तसेच माझ्या कन्येलाही ते लाभावे अशी माझी तीव्र इच्छा आहे. ती माझ्याप्रमाणेच ईशभक्त आहे. परंतु तिचा पती ईशद्वेषी नसला तरी त्याला भक्तीचा, पूजेचा मनस्वी कंटाळा आहे. सर्व साधुसंत ढोंगी आणि लबाड आहेत असे त्याचे ठाम मत आहे. परिणामी तो कठोर, लंपट बनला आहे. आपण तेथे जावे आणि त्या दोघांवरही कृपा करावी हि माझी आपल्या चरणी प्रार्थना आहे.”</p>
<p class="TXT">कऱ्हाडचा राजा रामराय हा महिपतरावांचा जावई होता. त्यांना वचन देऊन संतमंडळ कऱ्हाडकडे आले. गावाबाहेरच्या मोकळ्ॺा, वृक्षवल्लरी असलेल्या जागेवर मुक्काम ठेवला. गावची भाविक मंडळी संतदर्शन घ्यायला आली. बघता बघता ते आवार भक्त-भाविकांनी भरून गेले. “खऱ्या संताच्या मुखी एक घास जरी प्रेमाने घातला तरी तो ईश्वर - उदरी जाऊन ईश्वर तृप्त होतो,” नामदेवांनी भक्तांसमोर कीर्तन सुरू केले. सारेजण कीर्तनात रंगून गेले. महिपतरावांची कन्या सीता ही सुद्धा आपल्या दासदासींबरोबर संत-दर्शनासाठी आली. तिला या संतांना आपल्या वाड्यात आणायचे होते. त्यांची चरणधूळ आपल्या राजवाड्यास लागून तो पावन व्हावा अशी तिची इच्छा होती. पण पतीसमोर तिचे काही चालत नव्हते. कीर्तनानंतर ती वाड्यात परत आली. आपण संतांना आपल्या घरी आणू शकत नाही, या विचाराने ती विलक्षण अस्वस्थ झाली. तिला एक पाच वर्षांचा मुलगा होता. तो सदैव अंथरुणास खिळलेला असे. अनेक वैद्य झाले, उपचार झाले, त्याची प्रकृती खालावत होती. संतदर्शन घेऊन घरी आली. मुलाला खाण्यासाठी, दुधासाठी आग्रह करू लागली पण... थोड्याच वेळात तो मुलगा मृत झाला. राजप्रासादात शोकसागर उसळला. गावभर शोककळा पसरली.</p>
<p class="TXT">सीता आपल्या शोकमग्न पतीला म्हणाली, “आपल्या मुलाचे मृत्यूचे वय नव्हते. तुम्ही आजवर साधुसंतांचा द्वेष केलात. ईश्वरपूजेला कर्मकांड मानून त्यातही आळस केलात. हा त्याचाच परिणाम आहे. आज आपल्या ग्रामाबाहेर संतमेळा जमला आहे. त्यांच्या चरणी लोळण घेऊया. त्यांना आपल्या वाड्यावर आणूया. त्यांच्या चरणतीर्थाने आपला मुलगा जिवंत होईल. आज तरी नकार देऊ नका.” तिने पतिचरणांवर मस्तक ठेवले. रामराय दु:खाने खचला होता. लहान वयात झालेल्या पुत्राच्या मृत्यूने तो भयभीत झाला होता. त्याने होकार दिला. दोघेही पतिपत्नी संतांकडे धावले. दोघांनीही संतदर्शन घेतले. माउलीच्या चरणावर लोळण घेतली. माउली संतांसह राजवाड्यात आली. सीतेने मोठ्या श्रद्धेने संतचरण धुतले. माउलीचे चरणतीर्थ तिने मृत पुत्राच्या मुखी घातले. तीर्थ मुखी जाताच मुलगा झोपेतून उठावा तसा उठून बसला. रामरायाचा अहंकार गळून पडला. तो संतांना शरण गेला. माउलीचे पाय त्याने घट्ट धरले. माउलीने त्यांना प्रेमाने उठवून आलिंगन दिले. रामराय आणि सीता यांचा जन्म कृतार्थ झाला.</p>
<p class="TXT">संतसमुदाय मार्गक्रमण करत सातपुड्यास आला. तेथे एक हरपाल नावाचा भिल्ल राहात असे. हा वारकरी होता. याची पंढरीची वारी कधी चुकली नाही. परंतु हा विचित्र स्वभावाचा होता. ज्याच्या मुखी विठ्ठल-रखुमाईचे नाम असेल त्याला हा काही करत नसे. ज्याच्या मुखी विठ्ठल-रखुमाईचे नाम नसे, त्याला मात्र तो लुबाडत असे. हरपालाने संतसमुदायाचे मोठ्या श्रद्धेने आदरातिथ्य केले. हातात धनुष्यबाण घेऊन तो त्यांना धारेपर्यंत निरोप देण्यासाठी आला. हरपालाने माउलींच्या चरणी मस्तक ठेवले. माउलींनी त्याच्यावर अनुग्रह केला, “हरपाला, तू रामभक्त आणि तपस्विनी शबरीचा वंशज आहेस. श्रेष्ठ हरिभक्त आहेस. दुसऱ्यांना लुबाडणे हा धर्म नव्हे. नाम प्रेमाने घ्यावे आणि प्रेमाने द्यावे.  लुबाडणूक आणि सक्ती पांडुरंगालाही आवडणार नाही. तो करुणासागर आहे. तुझ्या ठायी करुणा निर्माण होऊन तू श्रेष्ठ हरिभक्त होशील.” हरपालाला खऱ्या भक्तीचे मर्म उमगले. त्याच्या नेत्रांमधून पश्चात्तापभरे अश्रू वाहू लागले. तो धन्य झाला.</p>
<p class="TXT">संतमंडळी धारेस येऊन पोचली, तर तेथे एका घरासमोर लोक शोकमग्न अवस्थेत होते. घरातून आक्रोश ऐकू येत होता. कमलाकरभट्ट नावाच्या ब्राह्मणाचे ते घर होते. त्याचा गोपाळ नावाचा पुत्र सर्प-दंशाने मृत झाला होता. घरात शोककळा परसली होती. करुणामूर्ती ज्ञानेश्वर माउली त्या ब्राह्मणाच्या घरात गेली. त्या मृत बालकाकडे परमकृपेने आणि प्रेमाने दृष्टी स्थिर केली. त्याच्या मस्तकावरून मायेने हात फिरवला. निद्रेमधून जागृत व्हावा तसा तो जागृत झाला. त्याने आईला हाक मारली. आईने त्याला हृदयाशी धरले. पतिपत्नींनी माउलीच्या चरणावर लोळण घेतली. मुलाला माउलीच्या चरणावर घातले. संतसमुदायाचा यथोचित पाहुणचार केला. अवघा आनंदी-आनंद झाला.</p>
<p class="TXT">तेथे दोन दिवस वास्तव्य करून हा समुदाय उज्जयनीस आला. या उज्जयनीत वीरमंगळ नावाचा एक ज्योतिषी राहात असे. ज्योतिषशास्त्रामधील अचूक ज्ञानाबद्दल तो ख्यातनाम होता. त्याला राजज्योतिषी म्हणून मान्यता होती. त्यावेळी उज्जयनीवर राजा परमान्वय-दुसरा भोज राज्य करत होता. हा राजा अतिशय विवेकी आणि पापभीरू होता. तो कधी सदाचारापासून ढळला नाही. परंतु एकदा असे झाले की, तो मृगयेसाठी गेला असताना मार्गात त्याचे एका रजक स्त्रीवर मन जडले. ती अतिशय सुंदर होती. परंतु तिच्या ऋतुप्राप्तीचा तो चौथा दिवस होता. राजाच्या मनात तिच्याविषयी अभिलाषा निर्माण झाली, तथापि तिची स्थिती कळल्यावर तो वरमला. मनोमन पश्चात्ताप पावला. तो राजप्रासादात परतला. त्याने वीरमंगळाला पाचारण केले. त्याला तो म्हणाला, “शास्त्रीबुवा, मी मृगयेला गेलो होतो. त्यावेळी कोणता प्रसंग घडला आणि माझ्या मनात काय आले, ते माझे ग्रह पाहून सांगा. अन्यथा तुमचा राजाश्रय बंद करण्यात येईल.” वीरमंगळ बिचारा घाबरून गेला. राजाश्रय जाण्याच्या चिंतेने त्याला ग्रासले. त्याने राजाकडून सात दिवसांची मुदत ग्रहांच्या अभ्यासासाठी मागून घेतली. सातव्या दिवशी त्याला एक वेश्या अकस्मात भेटली. ती काशीच्या रामानंदांची शिष्या होती. ती मोठी अंतर्ज्ञानी होती. तिने वीरमंगळाला मृगयेच्या वेळी राजाने पाहिलेली रजकस्त्री आणि त्याची तिच्याविषयी निर्माण झालेली अभिलाषा सांगितली. वीरमंगळाला मोठा आनंद झाला. त्याने राजाला त्याच्या प्रश्नाचे उत्तर दिले. राजा खूष झाला. नंतर वीरमंगळ दर्शन घेण्यासाठी रामानंदांकडे गेला. त्यांचे चरणस्पर्श केल्यावर आशीर्वचन देऊन ते म्हणाले, “सात वर्षांनी तुला संत ज्ञानेश्वर भेटतील आणि त्यांच्याकडून तुला सर्व ज्ञानाची प्राप्ती होईल.” वीरमंगळ उज्जयनीस परत आला. केवळ दुग्धाहार करून माउलींची प्रतीक्षा करत राहिला. सात वर्षांनी त्याची प्रतीक्षा संपली. माउली उज्जयनीला आल्या. वीरमंगळ त्यांना सामोरा गेला. चरणी लोळण घेतली. माउलींनी त्याला आत्मबोध केला. पुन्हा या जन्मी गुरुदर्शनाचा योग येणार नाही, म्हणून त्याने आपला देह माउलींच्या चरणी ठेवला. संतसमुदायाच्या साक्षीने माउलींनी त्या वीरमंगळास स्वत:च्या हाताने समाधी दिली. त्या समाधीवर शिवलिंगाची स्थापना केली. ते स्थान मंगळेश्वर नावाने प्रसिद्ध पावले.</p>
<p class="TXT">त्यानंतर सारा संत समुदाय प्रयागक्षेत्री गेला. सारे संतमंडळ त्रिवेणीसंगमावर स्नानार्थ गेले. माउलींच्या अंगाला त्रिवेणी संगमातील जलाचा  स्पर्श झाला. ज्ञानदेवांचे सर्वांग थरारून गेले. त्यांच्या नेत्रांमधून अश्रू वाहू लागले. त्रिवेणी संगमात जाऊन मिसळू लागले. याच जलामध्ये तात आणि आईने आपले देह अर्पण केले. केवळ आपल्यासाठी! मातापित्यांच्या आठवणीने त्यांचे सारे शरीर गदगद हलू लागले. निवृत्तिनाथ तेथेच जलात उभे होते. त्यांनाही मातापित्यांचे स्मरण झाले. त्यांनी ते स्थिरचित्ताने स्विकारले. त्यांनी ज्ञानदेवांच्या खांद्यावर हात ठेवला. ज्ञानदेव म्हणाले, “गुरुदेव, या पवित्र जलस्पर्शामुळे मला... मला मातापित्यांना भेटायला जावेसे वाटत आहे. त्यांच्या परमत्यागामुळेच माझ्या हातून ईश्वरी कार्य संपन्न झाले. आता ईश्वरभेटीची आर्त आहे.” आता निवृत्तिनाथांना ज्ञानसंपन्न असून धक्का बसला. “ज्ञाना, विधीचा निर्णय टाळता येत नाही. पण ज्ञाना, अजून मन स्विकारण्यास तयार नाही.” त्यानंतर निवृत्तिनाथ मात्र चिंतामग्न झाले.</p>
<p class="TXT">सारी संतमंडळी त्रिवेणी संगमावर स्नान उरकून भारद्वाज मुनींच्या आश्रमाकडे गेली. नंतर मणिकणिर्केच्या घाटावर संत समुदाय आला. तेथे मुद्गलाचार्य मोठा यज्ञ करत होते.  यज्ञाची पूर्ण तयारी झाली होती. वैदिक, शास्त्री, पुराणिक  यांची मोठी गर्दी जमली होती. पण त्यांच्यात प्रथम वाद आणि नंतर तंटा निर्माण झाला होता अग्रपूजेचा मान मिळवण्यासाठी. ते एकमेकांमध्ये जोरजोरात वाद घालू लागले. शेवटी असा निर्णय झाला की, मुद्गलाचार्यांनी एका हत्तिणीच्या सोंडेत एक पुष्पमाला दिली. ती ज्याच्या गळ्ॺात ती माला घालेल, त्याला अग्रपूजेचा मान मिळेल. शास्त्री, विद्वान, पुराणिक एका ओळीत उभे राहिले. काय घडते ते बघण्यासाठी संतसमुदाय दूरवर उभा होता. हत्तीण साऱ्यांच्या पुढून गेली. तिने कोणाच्याही गळ्यात पुष्पमाला घातली नाही. ती हत्तीण थेट संतसमुदायाकडे आली. तिने ती वरमाला ज्ञानेश्वर माउलींच्या कंठात घातली. सारा संतसमुदाय आनंदाने नाचू लागला. ‘पुंडलीकवरदे हरी विठ्ठल’, ‘जयजय रामकृष्ण हरी’ चा त्यांनी उद्घोष केला. खरोखर शास्त्री, आचार्य, विद्वान यांच्या मानाने या बालयोग्याचे वय किती कमी. मूर्ती किती लहान! पण तेज... तेज या विश्वात भरून ओसंडून वाहावे असे. परमज्ञानी अशा व्यक्तीलाच हा अग्रपूजेचा मान प्राप्त होई. ज्ञानदेवांनी गुरुचरणांना स्पर्श केला. सोपान, मुक्ता यांनी ज्ञानाला प्रेमाने जवळ घेतले. कौतुकाच्या शब्दांची जागा आनंदाश्रूंनी घेतली होती. संतमंडळींचा आनंद गगनात मावत नव्हता. उड्या मारत होते. आनंदातिरेकाने एकमेकांना मिठ्या मारत होते. यज्ञ  निविर्घ्न संपन्न झाला. त्यानंतर साऱ्या संतसमुदायासमोर श्रीगुरुदेवदत्त, मत्स्येंद्रनाथ आणि गोरक्षनाथ प्रकट झाले. त्या साऱ्या संतसमुदायाचे त्या अलौकिक दर्शनाने जन्मसार्थक झाले.</p>
<p class="TXT">सारी संतमंडळी काशीहून गया, अयोध्या, गोकुळ, वृंदावन, द्वारका, गिरनार, मारवाड अशी भ्रमंती करत हस्तिनापुरात आली. कौरव-पांडवांचे महाभारत येथे घडले. युगंधर येथे वावरला. त्याचा पदस्पर्श, ध्वनी या ठिकाणी फिरला, घुमला. हाच केशव, पुंडलीकाने आपल्या भक्तिसामर्थ्याने त्याला पंढरपुरात आणले. साऱ्याच संतांना पंढरपुरच्या विठूमाउलीचे स्मरण झाले आणि साऱ्यांचेच चरण पंढरीकडे वळले. पंढरीला आल्यावर त्यांनी पांडुरंगाचे दर्शन घेतले. साक्षात पांडुरंगाच्या नेत्रांमधून आनंदाश्रू ओघळले. नामदेवांनी तीर्थयात्रेचे मावंदे केले.</p>
<p class="Shlok-Color-2">सद्गदित कंठ वोसंडला नयनीं।</p>
<p class="Shlok-Color-2">घातली लोळणी चरणांवरी</p>
<p class="Shlok-Color-2">शिणलों पंढरिराया पाहें कृपादृष्टी।</p>
<p class="Shlok-Color-2">थोर झालों हिंपुटी तुजवीण</p>
<p class="Shlok-Color-2">उदंडा तीर्थांची ऐकों जाय प्रौढी।</p>
<p class="Shlok-Color-2">चित्त माझें ओढी चंद्रभागे </p>
<p class="Shlok-Color-2">कटितटी जेणें कर नाही ठेविले।</p>
<p class="Shlok-Color-2">न देखे पाउलें विटेवरी</p>
<p class="Shlok-Color-2">त्यातें म्हणतां देव माझें लाजे मन।</p>
<p class="Shlok-Color-2">ते कष्ट दारुण कवणा सांगूं</p>
<p class="Shlok-Color-2">कुंचे गरुडटके न देखे पताका।</p>
<p class="Shlok-Color-2">त्या देवाची शंका वाटे थोर</p>
<p class="Shlok-Color-2">ज्याचे गांवीं नाहीं वैष्णवांचा मेळू।</p>
<p class="Shlok-Color-2">न देखे सुकाळु हरिकथेचा</p>
<p class="Shlok-Color-2">हें न देखे तेथें खंती वाटे जीवीं।</p>
<p class="Shlok-Color-2">ते वेळीं आठवी रूप तुझें</p>
<p class="Shlok-Color-2">इष्ट मित्र बंधु  तूं कुळदेवता।</p>
<p class="Shlok-Color-2">नामा म्हणे आवडता प्राण माझा</p>
<p class="TXT">मावंदे झाल्यानंतर खऱ्या अर्थाने तीर्थयात्रेची सांगता झाली. सारी संतमंडळी परत पांडुरंगाचे दर्शन घेऊन आपापल्या गावी परतली. </p>


<p class="Page-Break"> </p>
<p class="Heading" id="toc_marker-17">ज्ञानेश्वर नामदेव संवाद</p>
<p class="TXT">संध्यासमय, सोनेरी किरण धरणीमातेवर पसरत ज्ञानसविता ओसरत होता. त्याच्या साक्षीने दोन संत संवादात निमग्न होते, ज्ञानदेव आणि नामदेव. ज्ञानदेव नामदेवांचे हात आपल्या हाती घेऊन म्हणाले, “नामदेवा, आमची निजधामी परतायची वेळ झाली.” नामदेवांच्या हृदयाचा थरकाप उडाला. मन भयभीत झाले. शब्द जागच्या जागी थिजून गेले. डोळ्ॺांमधून अश्रू झरू लागले. थोडा वेळ ते ज्ञानदेवांकडे पाहात राहिले. जणू काही नेत्रांमधून अंतरात ते त्यांना साठवत होते. त्यांच्याकडे पाहून ज्ञानदेव म्हणाले. “नामदेवा, आपण ज्ञानी आहात. ईश्वराची आपणावर कृपा आहे. बालपणापासून आपले ईश्वराशी मैत्र आहे. त्याने आपला नैवेद्य मोठ्या प्रेमाने खाल्ला. आपल्या इच्छेनुसार त्याचा आणि आपला संवाद झाला आहे. इतकी ईश्वराशी जवळीक असताना येण्याजाण्याची काय कथा. गीतामाता सांगते की, शरीरवस्त्र बदलते, पण आत्मा चिरंजीव असतो. अर्थात मी आपणास शास्त्रार्थ काय सांगावा ? आपण माझ्याहून ज्येष्ठ आहात.”</p>
<p class="TXT">“ज्ञानदेवा, आपण माझ्याहून वयाने सान खरे. ज्ञानाचा कृपावंत मेघ म्हणतात ना, तो आपण आहात. वयाची ती बाब काय, ज्ञानाचा सागर आपल्या ठायी आहे. आपणच गेलात तर संतमेळ्ॺाचे काय? वारकरी संप्रदायाचे काय? आज कुठे माणसाला माणसाची किंमत पुन्हा उमगू लागलीय. देवा अजून खूप चालायचे आहे. हा तर केवळ आरंभ आहे. आपण आरंभीच...” नामदेव म्हणाले. ज्ञानदेव शांतवृत्तीने म्हणाले, “विठू माउलीचे बोलावणे आले आहे. मातापित्यांच्या परमत्यागाने आणि सद्गुरूंच्या कृपाप्रसादाने माझ्या हातून जे घडले ते त्यांचेच श्रेय आहे. आणि हा भक्तिसंप्रदाय म्हणाल, तर तो वाढवण्यास आपण समर्थ आहात, किंबहुना आपणाहातीच ते कार्य मी सोपवत आहे.” नामदेव ऐकून ज्ञानदेवांकडे परत एकदा बघत राहिले, “देवा, माझ्या हाती? इतकी मोठी जबाबदारी?”</p>
<p class="TXT">ज्ञानदेवांनी नामदेवांना हाताला धरून एका शिळेजवळ नेले. तेथे दोघेही बसले. ज्ञानदेव नामदेवांना म्हणाले, “नामदेवा, समोर स्तुती करतो आहे असे मानू नका. आपण काशी, गया, प्रयाग करून परतत असताना मला औंढ्या नागनाथाला जावेसे वाटले. तिथेच आपल्यावर सद्गुरूंची कृपा झाली होती ना, म्हणून. शिवरात्रीचा मुहूर्त होता तो. यात्रा भरली होती त्या स्थळी. आपल्याला मी कीर्तन करायला सांगितले. आपणही त्यावेळी भावपूर्ण कीर्तन केलेत. शिव आणि विष्णू यांमधील अभेद आपण आपल्या कीर्तनात वर्णिलात. आठवते आहे ना?</p>
<p class="Shlok-Color-2">भजन करा ते हरिहरा। नारायण शिव शंकरा।</p>
<p class="Shlok-Color-2">माझें बोलणे अवधारा। भेद न करा दोघांचा॥</p>
<p class="Shlok-Color-2">तुम्हांसी सांगेन सत्य वृत्तांत। पाहें पां तेथींचा दृष्टांत।</p>
<p class="Shlok-Color-2">नारायणे सेविलें अमृत। झाला श्वेत महादेव॥</p>
<p class="Shlok-Color-2">शंभुनें गिळिलें हळाहळा। म्हणुनि विष्णु झाला निळा॥</p>
<p class="TXT">आपले कीर्तन रंगात आले होते. आम्ही श्रोते तल्लीन झालो होतो. तेवढ्यात ‘बंद करा कीर्तन, मुहूर्ताची वेळ झाली,’ या शब्दांनी आपण भानावर आलो. सोवळी नेसलेले पुजारी अभिषेकाचे साहित्य घेऊन आले होते. तसा साऱ्यांचा विरस झाला. आपल्याला देवळाच्या पिछाडीला हाकलून लावले. काही क्षण आपण गप्प झालात, नेत्र मिटले. पुन्हा कीर्तन सुरू केलेत. जेथे थांबला होतात तेथून पुढे. पुजाऱ्यांची पूजा झाली, अभिषेक झाला. सहज म्हणून ते मागे आले तर जेथे कीर्तन सुरू होते, तेथे देवाने आपले मुख फिरवले होते. देवालाही आपले कीर्तन ऐकायचे होते. पुजारी आपल्या पायांवर कोसळले. आठवतेय ना तुम्हांला नामदेव? ईश्वराचे मैत्र म्हणतात ना ते हेच. आणखी एक सांगू, माफ करा हं! मी आपल्यापेक्षा वयाने सान खरा, पण मी अधिकार नसतानाही आपली परीक्षा घेतली खरी! आपण राजस्थानात होतो त्यावेळी. सिद्धपूर, अबूपर्वत, एकलिंगजी असे फिरत वाळवंटी प्रदेशात आलो. ऐन दुपारची वेळ होती. सूर्य माथ्यावर, वाळू तापलेली. दोघांचेही कंठ कोरडे, तृषेने व्याकूळ. जवळपास पाणी नाही. तेवढ्यात एक लहानशी विहीर दिसली. खूप खोल होती ती. उतरायला पायऱ्या नाहीत, अगदी चिंचोळी होती. खोल तळाशी पाणी चमकताना दिसत होते. मी मुद्दाम लघिमा नावाच्या सिद्धीचा वापर करून माझे शरीर सूक्ष्म  केले. खोल जाऊन पाणी पिऊन आलो. त्या शीत जलाच्या गोडव्याचे आपल्या समोर हेतुपुरस्सर जरा जास्तीच वर्णन केले. तुम्ही म्हणालात, ‘हि सिद्धी, देवा, आपल्याला प्राप्त आहे. इतरांचे काय? अनेक पांथस्थ येथून जात असतील. त्यांचे काय?’ आपण बघता बघता ती चिंचोळी विहीर भरली. जल भरून वाहू लागले. तुम्ही पाणी प्यालात...” बोलता बोलता ज्ञानदेवांचा आवाज कातरला. त्यांच्या नेत्रांमधून अश्रू वाहू लागले.</p>
<p class="TXT">“देवा, आपल्या नेत्रांत अश्रू?” नामदेव उद्गारले, “ते तर माझे कर्तव्यच होते. मी एकट्याची, माझ्या तृषेची सोय बघणे पांडुरंगाला आवडेल का?” ज्ञानदेवांनी नामदेवांना घट्ट आलिंगन दिले. त्या प्रसंगीही त्यांनी असेच दृढालिंगन दिले होते. स्नेहभरल्या आणि भावभिजल्या स्वरात ते म्हणाले, “बस्स! नामदेवा, यामुळेच सारा भार आपल्यावर सोपवून आम्ही आता निश्चिंत मनाने जातो आहोत.” नामदेवांनी आपल्या दोन्ही हातांनी ज्ञानदेवांचे मुख धरत अश्रूंना वाट मोकळी करून दिली, “देवा, आपले वय ते काय! आत्ता कुठे समाज तुम्हांस आपले मानू लागला आहे. किती सोसलेत तुम्ही भावंडांनी! एकेक प्रसंग आठवलात की वाटते इतके सोसलेतच कसे? मन भरून येते.” ज्ञानदेवांनी प्रेमभराने नामदेवांच्या स्कंधावर आपले हात ठेवले, “नामदेवा, यात समाजाचा तो काय दोष? त्याच्या समजुतीनुसार तो वागला. अज्ञानी माणसाने प्रमाद केला तर त्यास दूषण देऊ नये. त्याचे अज्ञान दूर करावे. आपल्या कृतीनेच तसे करावे.” नामदेव थक्क झाले. “देवा, लहान मुलांशी दुष्टपणे वागले ते. क्रूर वृत्तीने वागले. खरोखरीच अज्ञान असणे आणि खल प्रवृत्ती असणे, ती प्रवृत्ती अहंकाराने पोसणे; यात अंतर नाही काय?” नामदेवांच्या या प्रश्नावर ज्ञानदेवांनी स्मित केले. “आहे, यात तर निश्चितपणे अंतर आहे. अज्ञानाचा अंधकार ज्ञानप्रकाशाने दूर करता येतो, पण खलप्रवृत्तीचे म्हणाल तर तो अज्ञानाचा कडेलोट असतो. या खलप्रवृत्तीने केलेल्या कृतीचे परिणाम काय, याविषयी अज्ञान असल्यामुळे तो क्रूरपणे वागतो. त्याची अहंकारामुळे संयमित विचार ऐकण्याची मानसिक तयारीही नसते. मग त्यावरचा उपाय एकच. ‘त्यांच्याकडे दयाबुद्धीने पाहावे आणि त्यांची ती खलवृत्ती जाऊन सत्याची जाणीव त्यांना व्हावी,’ अशी सर्वेश्वराजवळ नम्रपणे प्रार्थना करणे. प्रार्थना जितकी अंतरातून तितके अधिक यश. आम्हा भावंडाच्या सोसण्याचेच म्हणाल तर आईने, तातांनी किती सोसले! शेवटी आमच्यासाठीच त्यांनी...” ज्ञानदेवांना हुंदका फुटला.</p>
<p class="TXT">काही क्षणांनंतर ज्ञानदेवांनी भावनावेग आवरला. शांत स्थिरवृत्ती होऊन ते नामदेवांना म्हणाले, “नामदेवा, कर्म, वैराग्य, ज्ञान आणि भक्ती या क्रमयोगाच्या चार पायऱ्या आहेत. ज्ञान म्हणजे भक्तीचे अंतिम स्वरूप आणि परमेश्वराच्या सहजस्थितीमध्ये प्रेमाने एकरूप होऊन जाणे हिच खरी भक्ती. सगुण साकार अशा ईशमूर्तीची पूजा हि साधना आहे. नामस्मरण हा या भवसागरातून तरून जाण्याचा सोपा मार्ग आहे. आपल्याला लोकांना हे सांगायचे आहे. तीर्थयात्रा, व्रतवैकल्ये मंत्रतंत्र हा आचार ठीक आहे. पण नामस्मरण सर्वश्रेष्ठ आहे. देवाला काही द्यावे, नवस करावा आणि आपले मागणे पूर्ण करून घ्यावे, इतका का देव लहान आहे! त्यापेक्षा सदाचरण ठेवावे. गरीब-श्रीमंत, उच्च-नीच, जात-पात असे भेद मानू नयेत. मनी करुणा बाळगावी. तहानलेल्यास पाणी द्यावे, भुकेल्यास अन्नाचा घास द्यावा, भयग्रस्तास अभय द्यावे, संकटग्रस्तास मदतीचा हात द्यावा, निराश्रितास आश्रय द्यावा. याहून देवकार्य कोणते? वर्णभेद, जातिभेदाचा कलंक आपल्या समाजास लागला आहे. नामदेवा, तो आपल्याला पुसून टाकायचा आहे. आपण सारीच पांडुरंगाची लेकरे आहोत. हा पांडुरंग भक्तवत्सल आहे. तो मातापित्यांची सेवा करणाऱ्या पुंडलिकाकडे मोठ्या कौतुकाने पाहात उभा आहे. हाच खरा भक्तांचा आधार आहे. याच्यावर निष्ठा ठेवून कर्म केल्यास जीवन सफळ होईल. नामदेवा, माझे काही चुकत असले तर सांगा. आपण वयाने आणि साधनेने माझ्याहून ज्येष्ठ आहात.” ज्ञानदेवांची अमृतवाणी ऐकून नामदेव गहिवरले. ते म्हणाले, “ज्ञानदेवा, साक्षात ईश्वरच तुमच्या मुखातून बोलतो आहे. बोला देवा, बोला.” ज्ञानदेव म्हणाले, “जो स्वत:ला या विठूमाउलीचा भक्त, वारकरी म्हणवून घेईल, त्याने सत्य बोलावे, परस्त्रीस रुक्मिणीमातेप्रमाणे मानावे, निरामिष आहार घ्यावा, अत्यंत प्रामाणिकपणाने आपली संसारकर्मे आचरावीत आणि-आणि....रामकृष्णहरी. रामकृष्णहरीचा जप सतत करून संपूर्ण जीवनास ईश्वरनिष्ठ करावे. हेच लोकांना सांगायचे आहे. व्यक्तीचे आणि व्यक्तीकडून समाजाचे चारित्र्य, मंगल करायचे आहे. आमची दुसरी कोणतीही आस नाही. नामदेवा! तुमच्याशी त्या विठुरायाची बालपणापासून गट्टी आहे. त्याची शप्पथ, तुम्ही हे कार्य आमच्यानंतर करायचे आहे. द्या, आम्हांला वचन द्या. आपण वचन दिलेत की, आमचा समाधिमार्ग मोकळा झाला.”</p>
<p class="TXT">“नाही... नाही.. नाही ज्ञानदेवा, तुम्ही म्हणाल ते कार्य करतो. तुम्ही म्हणाल ती सेवा करतो, पण समाधी? लहान वयात समाधी...” नामदेव तोंड ओंजळीत घेऊन रडू लागले. ज्ञानदेवांनी नामदेवांना जवळ घेतले. “नामदेवा, तुमच्यासारख्या परमार्थाच्या जाणकारांनी तरी हे दु:ख बाळगू नये. हा देह म्हणजे मी आहे का? आता पुन्हा प्रथमपासूनचे तत्त्व तुम्हांला सांगायला हवे का?” नामदेव शांत झाले. “ज्ञानदेवा, दिले, वचन दिले. देवा, आज माझ्या जीवनातील सर्वश्रेष्ठ क्षण आहे. आजपर्यंत जी ईशसेवा माझ्या हातून घडली, तिचे फळ आज मला प्राप्त झाले. या ईश्वरी कार्यासाठी आपण माझी निवड केलीत. आज मी धन्य झालो.”</p>


<p class="Page-Break"> </p>
<p class="Heading" id="toc_marker-18">सोहळा समाधीचा!</p>
<p class="TXT">चारही भावंडे आळंदीला आली. सिद्धबेटावरची कुटी पाहून चौघांनाही भरून आले. गोठ्यातली बंधनमुक्त गाय आनंदाने हंबरू लागली. घराच्या दर्शनाने भावंडांचे डोळे वाहू लागले. सोपान म्हणे, “ज्ञानादादा, आता इथे आनंदाने राहूया ना?” ज्ञानदेवांनी त्यातला गर्भितार्थ जाणून म्हटले, “सोपान देव, अहो, आपण दु:खात होतोच कुठे? मातापिता, विठ्ठल आणि सद्गुरुकृपेने आपण आनंदातच होतो. बरे, पैठणच्या धर्मतीर्थावरील अधिकाऱ्यांनी तर आपण हा लौकिक प्रपंच करण्यासाठी, त्यातील सुख उपभोगण्यासाठी आलोच नाही आहोत, असे शुद्धिपत्र देताना सांगितले. ते खरेच आहे.” उत्तराने सोपान गप्प झाला. पण मुक्ता म्हणाली, “शब्दांनी तृप्त करतोस खरा तू. पण ज्ञानादादा, तुझ्या जाण्याची कल्पनाच सहन होत नाही. तू समाधी घेणार? काय सांगू तुला! तात-माय डोळ्ॺांसमोर येतात. ते आपल्यासाठी गेले. आणि तू....” मुक्ता ओंजळीत मुख घेऊन स्फुंदू लागली. ज्ञानदेव म्हणाले, “मुक्ते, अगं तू ज्ञानी ना! भावार्थदीपिकेच्या समाप्तीनंतर हत्तीवरून मिरवणुकीच्या प्रसंगी तू शाश्वत-अशाश्वताचा अचूक सिद्धांत सांगितलास. त्याचेच तुला विस्मरण झाले ना!” मुक्ताने तोंडावरचा हात काढला झंपरच्या बाहीने डोळे पुसले, “दादा, मला... मला मन आहे. तू... तू समाधी घेणार... तू दिसणार नाहीस....” मुक्ताने ज्ञानदेवांच्या दोन्ही गालांवरून हात फिरवले. सर्वज्ञ असूनही ज्ञानदेवांच्या नेत्रांमध्ये अश्रूंनी दाटी केली. सोपान निवृत्तीला म्हणाला, “निवृत्तिदादा, तू गुरू ना याचा? याला समाधी घेऊ नको, म्हणून आज्ञा कर. समाधी घ्यायची नाही म्हणून सांग.” सोपनदेवाने निवृत्तीचा हात हाती घेतला, “सांग ना रे!” तेवीस, एकवीस, एकोणीस, सतरा अशी वये यांची. निवृत्तीने सोपानाच्या हातून आपला हात सोडवून घेतला. कुटीच्या आत जाऊन बाळकृष्णासमोर जाऊन बसला. हात जोडून म्हणाला, “युगंधरा, सांग, मी काय करू? विधीच्या न्यायापुढं मी कोण!” डोळ्ॺांतून अश्रू वाहू लागले. सारे शरीर थरथरू लागले.</p>
<p class="Shlok-Color-2">इवलेंसें रोप लावियेलें द्वारीं।</p>
<p class="Shlok-Color-2">तयाचा वेलु गेला गगनावेरी</p>
<p class="Shlok-Color-2">मोगरा फुलला मोगरा फुलला।</p>
<p class="Shlok-Color-2">फुलें वेचिता बहरू कळियांसि आला</p>
<p class="Shlok-Color-2">मनाचिये गुंती गुंयिफेला शेला।</p>
<p class="Shlok-Color-2">बाप रखुमादेवी-वरीं विठ्ठलीं अर्पिला</p>
<p class="TXT-Right">(अभंग - ७२५)</p>
<p class="TXT">एक इवलेसे आत्मज्ञानाचे बीज. ज्ञानदेवांच्या सकस मनोभूमीत निवृत्तिनाथांनी पेरले. त्यातून एक तेजोमय अंकुर बाहेर आला. पाहता-पाहता वेल वाढली. गगनापर्यंत उंच उंच वाढली. त्या वेलाला केवळ भूलोकातीलच नव्हे तर त्रैलोक्यातील जीवमात्रांच्या कल्याणासाठी तत्त्वसिद्धांताची असंख्य फुले लागली. मोगराच तो! सुंदर आणि सुगंधित! फुले खुडावीत, त्यातील गंधाने स्वर्गलोकीचा आनंद अनुभवावा. त्या वेलीने पुन्हा कलिका धारण कराव्यात. नित्य चिंतन-मननाचा धागा. त्या धाग्यात ती फुले गुंफावीत आणि तो अतीव मंगल, मनोहर हार ज्ञानदेवांनी विठ्ठल-रखुमाई चरणी अर्पण करावा.</p>
<p class="TXT">सूर्योदय झाला. निवृत्ती-सोपान-ज्ञानदेव तिघेही इंद्रायणीत मंगलस्नान करून आले. मुक्ताचेही स्नान झाले होते. तिने पाठीवर केस मोकळे सोडले होते. मोगऱ्याची फुले ती खुडत होती. तिघांना आलेले तिने पाहिले. “ज्ञानादादा, इकडे ये.” ती म्हणाली. ज्ञानदेव जवळ गेले. “दादा, ही वेल लहान होती. तू मोठ्या प्रेमाने तिला कुरवाळायचास. तुझ्या हस्तस्पर्शाची तिलाही सवय झालेली असेल ना!” ज्ञानदेव त्या फुललेल्या मोगरीकडे बघत राहिले. एकदम उद्गारले, “मुक्ताबाई, हे सौंदर्य, हा अप्रतिम गंध, सारीच त्या विधात्याची किमया. आपण फक्त आनंद घ्यावा. आनंदाने त्यांना स्पर्शावे. ज्याच्या कृपेने यांचे अस्तित्व, त्यालाच समर्पित करावे. यातला रंगगंधाचा आनंद चिरंतन. बाकी जडशीळ देहच. मग तो मानवी देह असो वा परमपरोपकारी वृक्षलता असोत.”</p>
<p class="TXT">आपले सद्गुरू निवृत्तिनाथ यांच्या अनुमतीने ज्ञानेश्वर माउलींनी आपला समाधीचा दिन सुनिश्चित केला. ‘कार्तिक वद्य त्रयोदशी, शके १२१८.’ वाऱ्यासारखी हि तिथी महाराष्ट्रातल्या विठ्ठलभक्तांच्या कानी गेली. मग काय, प्रत्येक पाय आळंदीला निघाला. जाताना मुखाने ‘श्री ज्ञानेश्वर महाराज की जय,’ आणि ‘जय जय रामकृष्ण हरि’ असा उद्घोष. साऱ्या नियोजनासाठी नामदेव आले. नामयाची दासी जनी आली. संत नामदेवांच्या लेकरांनाही ज्ञानेश्वर माउलीचे दर्शन घ्यायचे होते. विठा, महादा, गोंदा अशी तिघेही आली. विसोबा खेचर आले, चांगदेव आले, अरणभेंडीहून सावता माळी आला, भक्तीचे सोने घेऊन नरहरी सोनार आला, मंगळवेढ्याहून ‘जोहार मायबाप’ करत चोखोबाकाका आले, त्यांची पत्नी सोयराबाईही आली, तेरगावाहून टाळ वाजवत गोरा कुंभार आला, मृदुंगावर ताल धरीत बंका महार आला. आळंदीला संतश्रेष्ठांची मांदियाळी झाली. गगनात ब्रह्मा-विष्णू-महेश या ईशत्रयीने आळंदीतल्या भक्तीच्या संतदीपांचे दर्शन घेतले. देवांनाही ‘अलं ददाति’, तृप्त होईपर्यंत या आळंदीने भरभरून दिले. देवांचे मन भरून पावले.</p>
<p class="TXT">इंद्रायणीचा तीर. सिद्धेश्वरासमोर. साक्षीला सोन्याचा सळसळता पिंपळ. समाधिस्थानही निश्चित झाले. जन्म आळंदीत, बालपण आणि मातापित्यांचा सहवास आळंदीतच. दशमीचा दिवस. नगर प्रदक्षिणा झाली. नंतर संतश्रेष्ठांनी हरिकीर्तन केले. एकादशीला उपवास आणि द्वादशीला पारणे. पारण्यादिवशी भोजनाची असंख्य पात्रे, पंचपक्वान्नांनी भरलेली पात्रे. माता-भगिनींनी मोठ्या प्रेमाने रांधलेले विविध पदार्थ. प्रत्येक अन्नपूर्णेला वाटायचे, आपण रांधलेल्यातील एक घास तरी या बालयोग्याने खावा. आता हे रुपडे दिसणार नाही. गगनांतरी सरस्वतीने अन्नपूर्णेला आनंदाने मिठी मारली. डोळ्ॺांतले मोत्यांसारखे चकाकणारे अश्रूच जणू बोलत होते. शेवटी ओष्ठांनी शब्द प्रकट केले, “सखे अन्नपूर्णे, मी तुझ्या ऋणात आहे. जन्मजन्मांतरी हे ऋण फिटणार नाही.” अन्नपूर्णा सरस्वतीला चरणस्पर्श करत म्हणाली, “माते-सरस्वती, अगं, खरी तर मीच तुझ्या ऋणात आहे. केवढी मोठी सेवा तू माझ्या हातून करवून घेतलीस! या योग्यांच्या माउलीची सेवा. खरंच गं, मीच तुझ्या ऋणात आहे.”</p>
<p class="TXT">कार्तिक वद्य त्रयोदशी. इंद्रायणी नदी. ज्ञानेश्वर माउली इंद्रायणीच्या जलामध्ये तिला विनम्र अभिवादन करून उतरले. या सरितेचा अखेरचा जलस्पर्श. ज्ञानदेवांचे हृदय उचंबळले. तळहाताने त्या वाहत्या जलाला स्पर्श करून त्यांनी अनेकवार वंदन केले. खळखळ वाहणाऱ्या इंद्रायणीचा प्रवाह संथ झाला. त्या वत्सल मातेने संपूर्ण जलप्रवाहाच्या अश्रूंनी ज्ञानदेवांना निरोप दिला. ज्ञानदेवांबरोबर सारे संतमंडळ नदीत उतरले होते. त्यांचे वाहणारे अश्रू त्या प्रवाहात मिसळून जात होते. संतांनी ज्ञानदेवांच्या देहाला उटणे लावले. निवृत्ती, सोपान, मुक्ता स्नान उरकून हे ज्ञानाचे कौतुक पाहात होते. संतांनी शुभ्र वस्त्रांनी ज्ञानाचा देह पुसला. चंदनाची उटी लावली, तुलसीमाला, पुष्पमाला घातल्या. ज्ञानदेव ज्येष्ठ बंधू आणि सद्गुरू निवृत्तिनाथांसमोर आले. त्यांचे सारे शरीर दु:खाने थरथरत होते. ज्ञानदेवांनी त्यांच्या पायी डोई ठेवली. टाहो फोडून निवृत्तिनाथ म्हणाले,</p>
<p class="Shlok-Color-2">बांधल्या तळ्याचा फुटलासे पाट, ओघ बारा-वाटा मुरडताती।</p>
<p class="Shlok-Color-2">बांधल्या पेंडीचा सुटलासे आळा, तृण रानोमाळ पांगलेसे।</p>
<p class="Shlok-Color-2">हरिणीवीण खोपी पडियेली ओस, दशदिशा पाडस भ्रमताती।</p>
<p class="Shlok-Color-2">मायबापे आम्हां त्यागियले जेव्हा, ऐसे संकट तेव्हा झाले नाही।</p>
<p class="TXT">ज्ञानदेव सोपानाकडे वळले. सोपान ज्ञानाला घट्ट मिठी मारून म्हणू लागले, “ज्ञाना, तू जाऊ नकोस. मी तुला सोडणार नाही.” मोठ्या कष्टाने ज्ञानदेवांनी ती मिठी सोडवून घेतली. आता ते मुक्तासमोर आले. “मुक्ते, माते, येतो मी.” इतकेच ते हात जोडून म्हणाले. मुक्ता दु:खातिरेकाने कोसळली. ज्ञानदेवांनी प्रत्येक संताच्या चरणावर डोई ठेवली. साऱ्या संतांचे ओठ थरथरत होते, नेत्र बोलत होते. दु:खावेगाने शब्दच मुके झाले होते. आता ज्ञानदेव आले नामदेवांसमोर. त्यांच्या चरणी डोई ठेवली. नामदेवांनी त्यांना उठवले. नामदेवांनी ज्ञानदेवांच्या चरणी आपले मस्तक ठेवले. अश्रूंनी ज्ञानदेवांचे चरण धुऊन काढले. ज्ञानदेवांनी मोठ्या आदराने आणि प्रेमाने त्यांना उठवले. दृढ आलिंगन दिले. भावभिजल्या स्वरात ते म्हणाले, “नामदेवा, मी येतो. पण आपण मला वचन दिले आहे.” नामदेव म्हणाले, “माउली, आता उर्वरित जीवन आपल्या वचनाच्या पूर्तीसाठीच.” ज्ञानदेवांनी सिद्धेश्वराचे दर्शन घेतले. आळंदीकडे मुख केले. प्रचंड जनसमुदाय. ज्ञानदेवांनी कृतज्ञ भावनेने हात जोडले. साऱ्या जनसागराच्या नेत्रांमधून अश्रूंचा पूर वाहात होता. वाहणारा प्रत्येक अश्रुबिंदू म्हणत होता, “ज्ञाना, माउली नको जाऊ, नको जाऊ!”</p>
<p class="TXT">टाळ मृदुंगांचा निनाद वाढला, गुलाला-बुक्‍क्याची उधळण सुरू झाली. ‘जय जय रामकृष्ण हरि’ च्या उद्घोषाने वातावरण भरून गेले. ज्ञानदेव त्यांचे सद्गुरू निवृत्तिनाथ यांच्या समवेत समाधि-स्थळी निघाले. समाधीचे स्थान स्वच्छ करून गोमयाने सारवले होते, गोमूत्राने पवित्र केले होते. त्यावर तुलसीपत्रे बिल्वदले अंथरली होती. विविधरंगांची फुले पसरली होती. आसनासमोर ‘ज्ञानेश्वरी’ ठेवली होती. दोन बाजूला दोन समया तेवत होत्या. निवृत्तिनाथांनी ज्ञानदेवांना समाधिस्थानी आसनस्थ केले. निवृत्तिनाथांनी या शिष्योत्तमाला अखेरचा नमस्कार केला. ज्ञानदेवांनी आपल्या ज्येष्ठ बंधू आणि गुरूंना अखेरचे वंदन केले. नेत्र मिटले. हृदयी विठू माउली साठवली. अंतरात तिचे नामस्मरण सुरू झाले. सारा देह त्या स्मरणाने सुगंधित झाला. बघता बघता देहभाव संपला. पूर्ण समाधी लागली. श्री ज्ञानेश्वर माउली समाधिस्थ झाली. निवृत्तिनाथ त्या समाधि-मूर्तीकडे वारंवार बघत, ती मनांतरी साठवत बाहेर आले. जड अंत:करणाने शिळा लावली आणि एकच टाहो फोडला. संतमंडळ, जनसागर यांच्या आक्रोशाने गगनहृदय फाटून गेले. आकाशवाणी झाली.</p>
<p class="Shlok-Color-2">अगा अगा रे ज्ञानेश्वरा।</p>
<p class="Shlok-Color-2">चंद्र तारा जंव दिनकरा।</p>
<p class="Shlok-Color-2">तंव तुझी समाधी स्थिरा।</p>
<p class="Shlok-Color-2">राहो रे निरंतर॥</p>
<p class="Shlok-Color-2">जंववरी हे क्षितिमंडळ।</p>
<p class="Shlok-Color-2">जंववरी हे समुद्रजळ।</p>
<p class="Shlok-Color-2">मग कालक्षयी यथाकाळ।</p>
<p class="Shlok-Color-2">माझ्या हृदयी ठसावे॥</p>
<p class="TXT">ज्ञानदेव समाधी घेते झाले. देहाने उरले नाहीत. तत्त्वाने मात्र वारकऱ्यांच्या, भक्तभाविकांच्या, मराठी माणसांच्या मनामनात भरून राहिले. फक्त एकवीस वर्षांचे जीवन. समाज कसा वागला त्यांच्याशी? ‘संन्याशाची पोरे’ म्हणून या भावंडांची हेटाळणी केली. ज्ञानेश्वर माउलीच्या भिक्षेच्या झोळीत दगड, विटकर, शेणकूट, कचरा अगदी विष्ठाही टाकली. पण हि माउली शांतिसागर. क्रोध नावाची वस्तूच नाही हिच्यापाशी. उलट माउली म्हणते,</p>
<p class="Shlok-Color-2">जे खळांची व्यंकटी सांडो। तयां सत्कर्मी रति वाढो।</p>
<p class="Shlok-Color-2">भूतां परस्परें पडो। मैत्र जीवांचे॥</p>
<p class="TXT">समाजावर अणुमात्र क्रोध धरला नाही. उलटपक्षी ती विश्वात्मक देवाला म्हणते, </p>
<p class="Shlok-Color-2">दुरितांचे तिमिर जावो। विश्व स्वधर्मसूर्ये पाहो।</p>
<p class="Shlok-Color-2">जो जे वांछिल तो ते लाहो। प्राणिजात॥</p>
<p class="TXT">आमची माउली कशी होती?</p>
<p class="Shlok-Color-2">चंद्रमे जे अलांछन। मार्तंड जे तापहीन।</p>
<p class="Shlok-Color-2">ते   सर्वांही सदा सज्जन। सोयरे होतु॥</p>
<p class="TXT">ती प्रेमाचा, स्नेहाचा अखंड वर्षाव करणारी मेघमाला होती. देहाने ती गेली, पण ती ज्ञानमाउली ज्ञानेश्वरीच्या रूपात, अमृतानुभवाच्या रूपात, चांगदेव पासष्टीच्या रूपात, असंख्य अभंगांच्या रूपात आपल्यामध्ये आहे. माउली आपल्याला सांगते आहे, “जातीपातीचा भेद करू नका. मानवमात्रच काय, पशू, पक्षी, कीटक, वनस्पती सर्वांवर प्रेम करा. ईश्वराने आपल्याला हे देहमंदिर दिले आहे. त्यात मनाचा गाभारा आहे. त्या गाभाऱ्यात ईश्वराची प्रतिष्ठापना करा. त्याला साठवा, वारंवार आठवा, सतत त्याचे नामस्मरण करा. मग आपोआप आपला वर्तनव्यवहार पवित्र होईल.” माउलीची एक तरी ओवी अनुभवावी. मग ती आपल्याशी मोठ्या स्नेहाने बोलू लागते. तिची अमृतवाणी आपल्या कानी पडली की आपल्याला वाटते,</p>
<p class="Shlok-Color-2">विश्वाचे आर्त माझ्या मनी प्रकाशले।</p>
<p class="Shlok-Color-2">अवघेचि जाले देहब्रह्म॥</p>
<p class="Shlok-Color-2">आवडीचे वालभ माझेनी कोंदाटले।</p>
<p class="Shlok-Color-2">नवल देखिले नभाकार गे माये॥</p>
<p class="Shlok-Color-2">बापरखुमादेवीवरु सहज विटु जाला।</p>
<p class="Shlok-Color-2">हृदयी नटावला ब्रह्माकारे॥</p>
<p class="TXT-Right">(अभंग - ६६१)</p>


<p class="Page-Break"> </p>
<p class="Heading" id="toc_marker-19">लेखकाचे मनोगत</p>
<p class="TXT">‘श्री ज्ञानेश्वर माउली’ ही कादंबरी लिहावी असे वाटणे हेच मुळात माझ्यावर भगवंताची कृपा असल्याचे शुभलक्षण आहे. यापूर्वी मी वारकरी संप्रदायामधील संतश्रेष्ठांच्या जीवनावरील अनेक कादंबऱ्या वाचल्या. त्या सर्व लेखकांचा मी ऋणी आहे. त्या वाचनाने माझ्या वाचनप्रवासाची दिशाच बदलली. विविध ख्यातनाम गायकांनी गायिलेले संतरचित काव्य ऐकत होतोच. या संतांच्या रचना ऐकून केवळ थक्क होतो आपण. गेयता आहेच. ओवी, अभंग असा जो रचनाप्रकार असेल त्याचे नियम अचूक पाळलेले. कुठे शिकले असतील हे सारे? ते कोणत्या शाळेत तरी गेलेच नव्हते. मग कोठून आले हे ज्ञान? संतांच्या चमत्काराविषयी बोलले जाते. परंतु संत स्वत:च एक चालता-बोलता चमत्कार होते.</p>
<p class="TXT">संत ज्ञानेश्वरांचे फक्त २१ वर्षांचे जीवन. त्यात ९००० ओव्यांची ज्ञानेश्वरी, ८१० ओव्यांचा अमृतानुभव, चांगदेव पासष्टी आणि ९९६ अभंगांची गाथा इतकी अलौकिक, खऱ्या अर्थाने पारलौकिक तत्त्व सांगणारी अफाट निमिर्ती. केवळ थक्क होतो आपण.</p>
<p class="TXT">संतांच्या जीवनात संकटांची रास होती. त्या काळातील धर्ममार्तंडांनी विठ्ठलपंतांना अधर्मी ठरवले, वाळीत टाकले. मुलांचा स्विकार व्हावा, म्हणून विठ्ठलपंत आणि रुक्मिणीदेवी यांनी महान बलिदान केले. निवृत्ती-ज्ञानदेव-सोपान-मुक्ता, किती लहान वयात पोरकेपण आले त्यांना! चरित्राचा अभ्यास करताना अनेक वेळा मी स्वत: अश्रूत वाहून गेलो आहे. इतक्या लहान वयात किती हेटाळणी, किती हाल!</p>
<p class="TXT">ईश्वराचे नियोजन वेगळेच असते. ‘गीता’ भारतवर्षामधील पूज्य जीवनतत्त्व. हे लोकांना कळावे म्हणून माउलीने ‘भावार्थदीपिका’ लिहिली. समाजाने जरी कठोर वागणूक दिली, तरी ज्ञानदेव माउलीच्या मायेनेच समाजाशी वागले. चारही भावंडांनी झाल्या निंदेबद्दल, झाल्या हालअपेष्टांबद्दल क्रोध किंवा उद्विग्नता प्रकट केली नाही. माता-पित्यांचा महान त्याग धन्य केला. पसायदानात विश्वात्मक देवाजवळ साऱ्या विश्वासाठी सुख-समाधान मागितले. अभ्यास करून लिहिताना मी एक ईश्वरी अनुभूती घेत होतो. एक वेगळेच समाधान लाभत होते.</p>
<p class="TXT">वाचक बंधुभगिनींनाही असेच समाधान प्राप्त होवो आणि जीवनात मंगलाचा परिसस्पर्श होवो, हि श्री गोपालकृष्णचरणी प्रार्थना.</p>
<p class="TXT-Right para-style-override-5">दीपक भागवत</p>


<p class="Page-Break"> </p>
<p class="First-End-Page-text" id="toc_marker-20">शेवटचं पान</p>


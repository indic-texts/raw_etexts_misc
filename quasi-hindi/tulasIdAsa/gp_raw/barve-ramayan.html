
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1" xml:lang="hi-IN">प्रथम पृष्ठ</span><span class="char-style-override-2" xml:lang="hi-IN"></span></p>
<p class="Titel-Page---Shri-Hari">॥ श्रीहरि:॥</p>
<p class="Title-Page--Sub-Title">श्रीगोस्वामी तुलसीदासजीकृत</p>
<p class="Title-Page---Book-Name">बरवै रामायण</p>
<p class="Title-Page--Sub-Title">सरल भावार्थसहित</p>
<p class="Title-Page---Tvamev-mata"> </p>
<p class="Title-Page---Tvamev-mata">त्वमेव माता च पिता त्वमेव</p>
<p class="Title-Page---Tvamev-mata">त्वमेव बन्धुश्च सखा त्वमेव।</p>
<p class="Title-Page---Tvamev-mata">त्वमेव विद्या द्रविणं त्वमेव</p>
<p class="Title-Page---Tvamev-mata">त्वमेव सर्वं मम देवदेव॥</p>
<p class="Title-Page---Tvamev-mata"> </p>
<p class="Title-Page---Gita-Seva-Trust para-style-override-2">गीता सेवा ट्रस्ट<span class="char-style-override-3"></span></p>


<p class="Page-Break"> </p>
<p class="Heading" id="toc_marker-2">निवेदन</p>
<p class="TXT para-style-override-2">प्रात:स्मरणीय गोस्वामी श्रीतुलसीदासजी महाराजका यह छोटा-सा ग्रन्थ ‘बरवै रामायण’ है। बरवै रामायणके ६९ छन्दोंको देखनेसे स्पष्ट हो जाता है कि गोस्वामी तुलसीदासजीकी यह स्फुट रचना है और छन्दोंको क्रम देनेका काम पीछे किसी ने किया है। बालकाण्डके छन्दोंमें पहिले श्रीजानकीजीका वर्णन करके जानकी-विवाहकी चर्चाके पश्चात् श्रीरामके शैश्वका वर्णन करनेवाले छन्दोंको रखनेकी अपेक्षा श्रीरामके शैशवका वर्णन करके तब श्रीजानकीजीका वर्णन एवं उनके मिलनकी चर्चा करनेका क्रम अधिक युक्तियुक्त जान पड़ता है। अतः श्रीगोस्वामीजीकी अनुभवयुक्त अमृतमयी वाणीका अध्ययन करके लाभ उठावें।<span></span></p>


<p class="Page-Break para-style-override-3">॥ श्रीहरि:॥</p>
<p class="Heading" id="toc_marker-3">बालकाण्ड</p>
<p class="Shlok-Color-2">बड़े नयन कुटि भृकुटी भाल बिसाल।</p>
<p class="Shlok-Color-2">तुलसी मोहत मनहि मनोहर बाल॥ १॥</p>
<p class="Text">गोस्वामी तुलसीदासजी कहते हैं कि (बालक श्रीरामके) नेत्र बड़े-बड़े हैं, भौंहें टेढ़ी हैं, ललाट विशाल (चौड़ा) है, यह मनोहर बालक मनको मोह लेता है॥ १॥</p>
<p class="Shlok-Color-2">कुंकुम तिलक भाल श्रुति कुंडल लोल।</p>
<p class="Shlok-Color-2">काकपच्छ मिलि सखि कस लसत कपोल॥ २॥</p>
<p class="Text">(अयोध्याके राजभवनकी स्त्रियाँ कहती हैं—) सखी! श्रीरामके ललाटपर केसरका तिलक है, कानोंमें चंचल कुण्डल हैं और जुल्फोंसे मिलकर गोल-गोल गाल कैसे सुशोभित हो रहे हैं॥ २॥</p>
<p class="Shlok-Color-2">भाल तिलक सर सोहत भौंह कमान।</p>
<p class="Shlok-Color-2">मुख अनुहरिया केवल चंद समान॥ ३॥</p>
<p class="Text">मस्तकपर तिलककी रेखा बाणके समान शोभा दे रही है और भौंहें धनुषके समान हैं। मुखकी तुलनामें तो अकेला (पूर्णिमाका) चन्द्रमा ही आ सकता है॥ ३॥</p>
<p class="Shlok-Color-2">तुलसी बंक बिलोकनि मृदु मुसकानि।</p>
<p class="Shlok-Color-2">कस प्रभु नयन कमल अस कहौं बखानि॥ ४॥</p>
<p class="Text">तुलसीदासजी कहते हैं कि (श्रीरामकी) चितवन तिरछी है, मन्द-मन्द मुसकान उनके ओठोंपर खेल रही है। प्रभुके नेत्रोंको कमलके समान कहकर कैसे वर्णन करूँ, (क्योंकि ये नेत्र तो नित्य प्रफुल्लित रहते हैं और कमल रात्रिमें कुम्हला जाता है।)॥ ४॥</p>
<p class="Shlok-Color-2">चढ़त दसा यह उतरत जात निदान।</p>
<p class="Shlok-Color-2">कहौं न कबहूँ करकस भौंह कमान॥ ५॥</p>
<p class="Text">(श्रीरामकी) भौंहोंको मैं कभी भी कठोर धनुषके समान नहीं कहूँगा; क्योंकि उस धनुषकी दशा यह है कि वह एक बार (शत्रुके साथ मुठभेड़ होनेपर) तो तन जाता है और अन्तमें (काम होनेपर—प्रत्यंचासे हाथ हटा लिये जानेपर क्रमश:) उतरता जाता (ढीला कर दिया जाता) है (इधर प्रभुकी भौंहें कोमल हैं तथा सदा बाँकी रहती हैं)॥ ५॥</p>
<p class="Shlok-Color-2">काम रूप सम तुलसी राम सरूप।</p>
<p class="Shlok-Color-2">को कबि समसरि करै परै भवकूप॥ ६॥</p>
<p class="Text">तुलसीदासजी कहते हैं कि ऐसा कौन कवि है, जो श्रीरामके स्वरूपकी तुलना कामदेवके रूपसे करके (इस अपराधसे) संसाररूपी कुएँ (आवागमनके चक्र)-में पड़ेगा॥ ६॥</p>
<p class="Shlok-Color-2">साधु सुसील सुमति सुचि सरल सुभाव।</p>
<p class="Shlok-Color-2">राम नीति रत काम कहा यह पाव॥ ७॥</p>
<p class="TXT">श्रीराम साधु (परम सज्जन), उत्तम शीलसम्पन्न, उत्तम बुद्धिवाले, पवित्र, सरल स्वभावके तथा न्यायपरायण हैं, भला कामदेव यह (सब) कहाँ पा सकता है॥ ७॥</p>
<p class="Shlok-Color-2">सींक धनुष हित सिखन सकुचि प्रभु लीन।</p>
<p class="Shlok-Color-2">मुदित माँगि इक धनुही नृप हँसि दीन॥ ८॥</p>
<p class="Text">संकोचके साथ प्रभुने (धनुष चलाना) सीखनेके लिये (हाथमें) एक तिनकेका धनुष लिया। (यह देख) प्रसन्न होकर महाराज दशरथने एक धनुही (नन्हा धनुष) मँगाकर हँसकर उन्हें दिया॥ ८॥</p>
<p class="Shlok-Color-2">केस मुकुत सखि मरकत मनिमय होत।</p>
<p class="Shlok-Color-2">हाथ लेत पुनि मुकुता करत उदोत॥ ९॥</p>
<p class="Text">(श्रीरामरूपका वर्णन करनेके अनन्तर अब श्रीजानकीजीके रूपका वर्णन करते हैं। जनकपुर-की स्त्रियाँ परस्पर कह रही हैं—) सखी! (श्रीजनककुमारीके) केशोंमें गूँथे जानेपर (उनका नीले रंगकी झाईं पड़नेसे) मोती मरकतमणि (पन्ने)-के बने हुए (हरे) प्रतीत होते हैं, किन्तु फिर हाथमें लिये जानेपर वे श्वेत आभा बिखेरने लगते हैं॥ ९॥</p>
<p class="Shlok-Color-2">सम सुबरन सुषमाकर सुखद न थोर।</p>
<p class="Shlok-Color-2">सिय अंग सखि कोमल कनक कठोर॥ १०॥</p>
<p class="Text">सखी! स्वर्ण शोभा (कान्ति)-में तो श्रीजानकीके श्रीअंगोंके समान है, किन्तु उनकी तुलनामें थोड़ा भी सुखदायी (शीतल) नहीं है और श्रीजानकीके अंग कोमल हैं, पर स्वर्ण कठोर है॥ १०॥</p>
<p class="Shlok-Color-2">सिय मुख सरद कमल जिमि किमि कहि जाइ।</p>
<p class="Shlok-Color-2">निसि मलीन वह निसि दिन यह बिगसाइ॥ ११॥</p>
<p class="Text">श्रीसीताजीका मुख शरद्-ऋतुके कमलके समान कैसे कहा जाय, क्योंकि वह (कमल) तो रात्रिमें म्लान होता है, किंतु यह (श्रीमुख) रात-दिन (समानरूपसे) प्रफुल्लित रहता है॥ ११॥</p>
<p class="Shlok-Color-2">चंपक हरवा अंग मिलि अधिक सोहाइ।</p>
<p class="Shlok-Color-2">जानि परै सिय हिवरें जब कुँभिलाइ॥ १२॥</p>
<p class="Text">चम्पाके पुष्पकी माला श्रीजानकीजीके अंगसे सटकर बहुत शोभा देती है, किंतु (वह उनके शरीरकी कान्तिमें ऐसी मिल जाती है कि) उनके हृदयपर माला है, यह पता तब लगता है, जब वह कुम्हला जाती (कुछ सूख जाती) है॥ १२॥</p>
<p class="Shlok-Color-2">सिय तुव अंग रंग मिलि अधिक उदोत।</p>
<p class="Shlok-Color-2">हार बेल पहिरावौं चंपक होत॥ १३॥</p>
<p class="Text">(सखी श्रीजानकीजीसे ही कहती है—) जानकी! तुम्हारे शरीरके रंगसे मिलकर पुष्पहार अधिक प्रकाशित होता है और तो और (तुम्हारे अंगकी स्वर्णकान्तिके कारण) बेला (मोगरा)-के पुष्पोंकी माला मैं (तुम्हें) पहनाती हूँ तो वह भी चम्पाके पुष्पकी माला जान पड़ती है॥ १३॥</p>
<p class="Shlok-Color-2">नित्य नेम कृत अरुन उदय जब कीन।</p>
<p class="Shlok-Color-2">निरखि निसाकर नृप मुख भए मलीन॥ १४॥</p>
<p class="Text">(अब श्रीजानकी-स्वयंवरका वर्णन करते हैं। जनकपुरमें स्वयंवरके दिन प्रात:काल श्रीराम-लक्ष्मणने) जब अरुणोदय हुआ तब नित्य-नियम (संध्यादि) किया। उन्हें देखकर चन्द्रमाके समान (दूसरे आगत) राजाओंके मुख कान्तिहीन हो गये॥ १४॥</p>
<p class="Shlok-Color-2">कमठ पीठ धनु सजनी कठिन अँदेस।</p>
<p class="Shlok-Color-2">तमकि ताहि ए तोरिहिं कहब महेस॥ १५॥</p>
<p class="Text">(स्वयंवरसभामें जनकपुरकी नारियाँ श्रीरामको देखकर परस्पर कह रही हैं—) सखी! यही संदेहकी बात है कि धनुष कछुएकी पीठके समान कठोर है। (तब दूसरी सखी कहती है—) उसे ये बड़े तपाकके साथ तोड़ देंगे, स्वयं शंकरजी (अपने धनुषके टूट जानेको) कह देंगे॥ १५॥</p>
<p class="Shlok-Color-2">नृप निरास भए निरखत नगर उदास।</p>
<p class="Shlok-Color-2">धनुष तोरि हरि सब कर हरेउ हरास॥ १६॥</p>
<p class="Text">समस्त नरेश (धनुष तोड़नेमें असफल होकर) निराश हो गये। (इससे) पूरा नगर (समस्त जनकपुरवासियोंका समुदाय) उदास दिखायी देने लगा। तब श्रीरामने धनुषको तोड़कर सबका दु:ख (चिन्ता) दूर कर दिया॥ १६॥</p>
<p class="Shlok-Color-2">का घूँघट मुख मूदहु नवला नारि।</p>
<p class="Shlok-Color-2">चाँद सरग पर सोहत यहि अनुहारि॥ १७॥</p>
<p class="Text">(विवाहके अनन्तर राजभवनमें सखियाँ श्रीजानकीजी और श्रीरामके मिलनके समय श्रीजानकीजीसे कहती हैं—) ‘हे नवीना (मुग्धा) नारी! घूँघटसे मुख क्यों छिपा रही हो, इसीके-जैसा चन्द्रमा आकाशमें शोभित है (उसे तो सब देखते ही हैं)॥ १७॥</p>
<p class="Shlok-Color-2">गरब करहु रघुनंदन जनि मन माहँ।</p>
<p class="Shlok-Color-2">देखहु आपनि मूरति सिय कै छाहँ॥ १८॥</p>
<p class="Text">(फिर सखियाँ श्रीरामसे विनोद करती कहती हैं—) रघुनन्दन! तुम अपने मनमें (अपने सौन्दर्यका) गर्व मत करो। तुम्हारी मूर्ति (साँवली होनेके कारण) श्रीजानकीजीकी छायाके समान है, यह देख लो॥ १८॥</p>
<p class="Shlok-Color-2">उठीं सखीं हँसि मिस करि कहि मृदु बैन।</p>
<p class="Shlok-Color-2">सिय रघुबर के भए उनीदे नैन॥ १९॥</p>
<p class="Text para-style-override-2">(विनोदके अनन्तर) सखियाँ हँसकर यह कोमल वाणी कहती हुई जानेका बहाना बनाकर उठीं कि श्रीजानकी और रघुनाथजीके नेत्र अब नींदसे भर गये हैं। (इन्हें अब सोने देना चाहिये।)॥ १९॥<span></span></p>


<p class="Page-Break"> </p>
<p class="Heading" id="toc_marker-4">अयोध्याकाण्ड</p>
<p class="Shlok-Color-2">सात दिवस भए साजत सकल बनाउ।</p>
<p class="Shlok-Color-2">का पूछहु सुठि राउर सरल सुभाउ॥ २०॥</p>
<p class="Text">(मन्थरा महारानी कैकेयीजीसे कहती है कि श्रीरामके राज्याभिषेकके लिये) सब प्रकारकी तैयारियाँ करते—साज सजाते (महाराजको) सात दिन हो गये हैं! (आप अब) क्या पूछती हैं, आपका स्वभाव बहुत ही सीधा है॥ २०॥</p>
<p class="Shlok-Color-2">राजभवन सुख बिलसत सिय सँग राम।</p>
<p class="Shlok-Color-2">बिपिन चले तजि राज सो बिधि बड़ बाम॥ २१॥</p>
<p class="Text">श्रीराम राजभवनमें श्रीजानकीके साथ (नाना प्रकारसे) सुख भोग रहे थे; किंतु वही राज्य छोड़कर वनके लिये चल पड़े। विधाताकी बड़ी ही विपरीत चाल है॥ २१॥</p>
<p class="Shlok-Color-2">कोउ कह नर नारायन हरि हर कोउ।</p>
<p class="Shlok-Color-2">कोउ कह बिहरत बन मधु मनसिज दोउ॥ २२॥</p>
<p class="Text">(मार्गमें श्रीराम-लक्ष्मणको देखनेपर) कोई कहता है कि ‘ये नर और नारायण ऋषि हैं’, कोई कहता है कि ‘ये विष्णु और शिव हैं’ और कोई कहता है कि ‘वनमें वसन्त और कामदेव दोनों विहार कर रहे हैं’॥ २२॥</p>
<p class="Shlok-Color-2">तुलसी भइ मति बिथकित करि अनुमान।</p>
<p class="Shlok-Color-2">राम लखन के रूप न देखेउ आन॥ २३॥</p>
<p class="Text">तुलसीदासजी कहते हैं कि (मार्गवासियोंकी) बुद्धि अनुमान करते-करते थक गयी। श्रीराम-लक्ष्मणके समान दूसरा कोई (देवतादिका) रूप नहीं दिखायी पड़ा॥ २३॥</p>
<p class="Shlok-Color-2">तुलसी जनि पग धरहु गंग मह साँच।</p>
<p class="Shlok-Color-2">निगानाँग करि नितहि नचाइहि नाच॥ २४॥</p>
<p class="Text">तुलसीदासजी (केवटके शब्दोंको दुहराते प्रभुसे) कहते हैं—गंगामें (खड़े होकर मैं) सच कह रहा हूँ कि (आप मेरी नौकापर) चरण मत रखें, (नहीं तो नौका स्त्रीके रूपमें बदल जायगी और मेरी स्त्री मुझे एक और स्त्रीके साथ देखकर) नित्य ही सर्वथा नंगा करके नाच नचाया करेगी॥ २४॥</p>
<p class="Shlok-Color-2">सजल कठौता कर गहि कहत निषाद।</p>
<p class="Shlok-Color-2">चढ़हु नाव पग धोइ करहु जनि बाद॥ २५॥</p>
<p class="Text">निषाद हाथमें जल भरा कठौता लेकर (प्रभुसे) कहता है—‘चरण धोकर नौकापर चढ़िये, तर्क-वितर्क मत कीजिये’॥ २५॥</p>
<p class="Shlok-Color-2">कमल कंटकित सजनी कोमल पाइ।</p>
<p class="Shlok-Color-2">निसि मलीन यह प्रफुलित नित दरसाइ॥ २६॥</p>
<p class="Text">(ग्राम-नारियाँ श्रीराम-लक्ष्मण तथा जानकीजी-को मार्गमें जाते देखकर कहती हैं—) सखी! कमल तो काँटोंसे युक्त होता है; इनके चरण तो (उससे भी) कोमल हैं। (इतना ही नहीं,) वह रात्रिमें म्लान (बंद) हो जाता है, ये नित्य प्रफुल्लित दीखते हैं॥ २६॥</p>
<p class="Numbers">वाल्मीकिवचन</p>
<p class="Shlok-Color-2">द्वै भुज करि हरि रघुबर सुंदर बेष।</p>
<p class="Shlok-Color-2">एक जीभ कर लछिमन दूसर सेष॥ २७॥</p>
<p class="Text para-style-override-2">महर्षि वाल्मीकीजीने कहा—‘सुन्दर वेषधारी श्रीरघुनाथजी द्विभुज विष्णु हैं और लक्ष्मणजी एक जिह्वावाले दूसरे शेषनाग हैं’॥ २७॥<span></span></p>


<p class="Page-Break"> </p>
<p class="Heading" id="toc_marker-6">किष्किन्धाकाण्ड</p>
<p class="Shlok-Color-2">स्याम गौर दोउ मूरति लछिमन राम।</p>
<p class="Shlok-Color-2">इन तें भइ सित कीरति अति अभिराम॥ ३४॥</p>
<p class="Text">(श्रीहनुमान् जी सुग्रीवसे परिचय कराते हुए कहते हैं—) ‘ये साँवले तथा गोरे शरीरवाले दोनों भाई श्रीराम और लक्ष्मण हैं। कीर्ति (की अधिष्ठात्री देवी) भी इनके द्वारा उज्ज्वल तथा अत्यन्त मनोहर हुई है (इनकी कीर्ति तो कीर्तिको भी उज्ज्वल करनेवाली है।)’॥ ३४॥</p>
<p class="Shlok-Color-2">कुजन पाल गुन बर्जित अकुल अनाथ।</p>
<p class="Shlok-Color-2">कहहु कृपानिधि राउर कस गुन गाथ॥ ३५॥</p>
<p class="Text para-style-override-2">(सुग्रीव श्रीरघुनाथजीसे कहते हैं—) ‘कृपानिधान! आपके गुणोंका कैसे वर्णन करूँ—आप (मेरे-जैसे) दुर्जन, गुणरहित, कुलहीन तथा अनाथका पालन करनेवाले हैं’॥ ३५॥<span></span></p>


<p class="Page-Break"> </p>
<p class="Heading" id="toc_marker-7">सुन्दरकाण्ड</p>
<p class="Shlok-Color-2">बिरह आगि उर ऊपर जब अधिकाइ।</p>
<p class="Shlok-Color-2">ए अँखियाँ दोउ बैरिनि देहिं बुझाइ॥ ३६॥</p>
<p class="Text">(श्रीजानकीजी कहती हैं—) हृदयमें जब वियोगकी अग्नि भड़क उठती है, तब मेरी शत्रु ये दोनों आँखें (आँसू बहाकर) उसे बुझा देती हैं; (उस अग्निमें मुझे जल नहीं जाने देतीं।)॥ ३६॥</p>
<p class="Shlok-Color-2">डहकनि है उजिअरिया निसि नहिं घाम।</p>
<p class="Shlok-Color-2">जगत जरत अस लागु मोहि बिनु राम॥ ३७॥</p>
<p class="Text">‘यह फैली हुई रात्रिकी चाँदनी नहीं है (दु:खदायिनी) धूप है। मुझे श्रीरामके बिना (समस्त) जगत् जलता-सा लगता है’॥ ३७॥</p>
<p class="Shlok-Color-2">अब जीवन कै है कपि आस न कोइ।</p>
<p class="Shlok-Color-2">कनगुरिया कै मुदरी कंकन होइ॥ ३८॥</p>
<p class="Text">हनुमान्! अब जीवित रहनेकी कोई आशा नहीं है। (तुम देखते ही हो कि) कनिष्ठिका अँगुलीकी अँगूठी अब कंगन बन गयी (उसे हाथमें कंगनके समान पहन सकती हूँ, इतना दुर्बल शरीर हो गया है।)॥ ३८॥</p>
<p class="Shlok-Color-2">राम सुजस कर चहु जुग होत प्रचार।</p>
<p class="Shlok-Color-2">असुरन कहँ लखि लागत जग अँधियार॥ ३९॥</p>
<p class="Text">‘श्रीरामके सुयशका प्रचार चारों युगोंमें होता है, किंतु असुरोंको देखकर लगता है कि संसारमें अँधेरा (अन्याय ही व्याप्त) है (अर्थात् इस समय श्रीरामका यश राक्षसोंके अत्याचारमें छिप गया है।)’॥ ३९॥</p>
<p class="Shlok-Color-2">सिय बियोग दुख केहि बिधि कहउँ बखानि।</p>
<p class="Shlok-Color-2">फूल बान ते मनसिज बेधत आनि॥ ४०॥</p>
<p class="Text">(हनुमान् जी श्रीरामजीसे कहते हैं—) ‘श्रीजानकीजीके दु:खका वर्णन किस प्रकार करूँ। कामदेव आकर उन्हें (अपने) पुष्पबाणसे बींधता रहता है’॥ ४०॥</p>
<p class="Shlok-Color-2">सरद चाँदनी सँचरत चहुँ दिसि आनि।</p>
<p class="Shlok-Color-2">बिधुहि जोरि कर बिनवति कुलगुरु जानि॥ ४१॥</p>
<p class="Text para-style-override-2">‘जब शरद्-ऋतुके चन्द्रमाकी चाँदनी प्रकट होकर चारों दिशाओंमें (सब ओर) फैल जाती है, तब (वह श्रीजानकीजीको सूर्यकी धूपके समान ऐसी उष्ण लगती है कि) चन्द्रमाको अपने कुल-(सूर्यवंश) का प्रवर्तक (सूर्य) समझकर हाथ जोड़कर (उससे) प्रार्थना करती है’॥ ४१॥<span></span></p>


<p class="Page-Break"> </p>
<p class="Heading" id="toc_marker-8">लंकाकाण्ड</p>
<p class="Shlok-Color-2">बिबिध बाहिनी बिलसति सहित अनंत।</p>
<p class="Shlok-Color-2">जलधि सरिस को कहै राम भगवंत॥ ४२॥</p>
<p class="Text para-style-override-2">श्रीलक्ष्मणजीके साथ (वानर-भालुओंकी) नाना प्रकारकी सेना शोभा पा रही है। (वह इतनी विशाल है कि दूसरे समुद्रके समान प्रतीत होती है।) किंतु (जिसमें लक्ष्मणके रूपमें साक्षात् भगवान् अनन्त विराजमान थे और जो स्वयं भगवान् श्रीरामकी सेना थी) उसे (प्राकृत) समुद्रके समान कौन कहे। (समुद्र तो ससीम है, असीम भगवान् की सेना भी असीम ही होनी चाहिये।)॥ ४२॥<span></span></p>


<p class="Page-Break"> </p>
<p class="Heading" id="toc_marker-9">उत्तरकाण्ड</p>
<p class="Shlok-Color-2">चित्रकूट पय तीर सो सुरतरु बास।</p>
<p class="Shlok-Color-2">लखन राम सिय सुमिरहु तुलसीदास॥ ४३॥</p>
<p class="Text">चित्रकूटमें पयस्विनी नदीके किनारे (किसी वृक्षके नीचे) रहना कल्पवृक्षके नीचे (स्वर्गमें) रहनेके समान है। तुलसीदासजी (अपने मनसे) कहते हैं—अरे मन! यहाँ श्रीराम-लक्ष्मण एवं जानकीजीका स्मरण करो॥ ४३॥</p>
<p class="Shlok-Color-2">पय नहाइ फल खाहु परिहरिय आस।</p>
<p class="Shlok-Color-2">सीय राम पद सुमिरहु तुलसीदास॥ ४४॥</p>
<p class="Text">तुलसीदासजी कहते हैं—अरे मन! पयस्विनी नदीमें स्नान करके फल खाकर रहो, सब प्रकारकी आशाओंको छोड़ दो और (केवल) श्रीसीतारामजीके चरणोंका स्मरण करो॥ ४४॥</p>
<p class="Shlok-Color-2">स्वारथ परमारथ हित एक उपाय।</p>
<p class="Shlok-Color-2">सीय राम पद तुलसी प्रेम बढ़ाय॥ ४५॥</p>
<p class="Text">तुलसीदासजी कहते हैं—अरे मन! स्वार्थ (लौकिक हित) तथा परमार्थ-(आत्मकल्याण) के लिये एक ही उपाय है कि श्रीसीतारामजीके चरणोंमें प्रेम बढ़ाओ॥ ४५॥</p>
<p class="Shlok-Color-2">काल कराल बिलोकहु होइ सचेत।</p>
<p class="Shlok-Color-2">राम नाम जपु तुलसी प्रीति समेत॥ ४६॥</p>
<p class="Text">तुलसीदासजी कहते हैं—अरे मन! सावधान होकर भयंकर काल-(मृत्यु) को (समीप) देखो और प्रेमपूर्वक श्रीराम-नामका जप करो॥ ४६॥</p>
<p class="Shlok-Color-2">संकट सोच बिमोचन मंगल गेह।</p>
<p class="Shlok-Color-2">तुलसी राम नाम पर करिय सनेह॥ ४७॥</p>
<p class="Text">तुलसीदासजी कहते हैं—अरे मन! सब प्रकारके संकट एवं शोकको नष्ट करनेवाले तथा सम्पूर्ण मंगलोंके निकेतन श्रीराम-नामसे प्रेम करना चाहिये॥ ४७॥</p>
<p class="Shlok-Color-2">कलि नहिं ग्यान बिराग न जोग समाधि।</p>
<p class="Shlok-Color-2">राम नाम जपु तुलसी नित निरुपाधि॥ ४८॥</p>
<p class="Text">तुलसीदासजी कहते हैं—अरे मन! कलियुगमें न ज्ञान सम्भव है न वैराग्य, न योग ही सध सकता है, फिर समाधिकी तो कौन कहे। (अत: इस युगमें) नित्य (सर्वदा) विघ्नरहित राम-नामका जप करो॥ ४८॥</p>
<p class="Shlok-Color-2">राम नाम दुइ आखर हियँ हितु जान।</p>
<p class="Shlok-Color-2">राम लखन सम तुलसी सिखब न आन॥ ४९॥</p>
<p class="Text">तुलसीदासजी कहते हैं—अरे मन! राम-नामके दो अक्षरोंको राम-लक्ष्मणके समान हृदयसे (अपना) हितकारी समझो और किसी शिक्षाको मनमें स्थान मत दो॥ ४९॥</p>
<p class="Shlok-Color-2">माय बाप गुरु स्वामि राम कर नाम।</p>
<p class="Shlok-Color-2">तुलसी जेहि न सोहाइ ताहि बिधि बाम॥ ५०॥</p>
<p class="Text">तुलसीदासजी कहते हैं—अरे मन! रामका नाम ही (तुम्हारे लिये) माता, पिता, गुरु और स्वामी है। जिसे यह अच्छा न लगे, उसके लिये विधाता प्रतिकूल है (जन्म-मरणके चक्रमें भटकना ही उसके भाग्यमें बदा है।)॥ ५०॥</p>
<p class="Shlok-Color-2">राम नाम जपु तुलसी होइ बिसोक।</p>
<p class="Shlok-Color-2">लोक सकल कल्यान नीक परलोक॥ ५१॥</p>
<p class="Text">तुलसीदासजी कहते हैं—अरे मन! शोक (चिन्ता) रहित होकर राम-नामका जप करो। इससे इस लोकमें सब प्रकारसे कल्याण और परलोकमें भी भला होगा॥ ५१॥</p>
<p class="Shlok-Color-2">तप तीरथ मख दान नेम उपबास।</p>
<p class="Shlok-Color-2">सब ते अधिक राम जपु तुलसीदास॥ ५२॥</p>
<p class="Text">तुलसीदासजी कहते हैं—अरे मन! जो तपस्या, तीर्थयात्रा, यज्ञ, दान, नियम-पालन, उपवास आदि सबसे अधिक (फलदाता) हैं, उस राम-नामका जप करो॥ ५२॥</p>
<p class="Shlok-Color-2">महिमा राम नाम कै जान महेस।</p>
<p class="Shlok-Color-2">देत परम पद कासीं करि उपदेस॥ ५३॥</p>
<p class="Text">श्रीराम-नामकी महिमा शंकरजी जानते हैं, जो काशीमें (मरते हुए प्राणीको) उसका उपदेश करके परम पद (मोक्ष) देते हैं॥ ५३॥</p>
<p class="Shlok-Color-2">जान आदि कबि तुलसी नाम प्रभाउ।</p>
<p class="Shlok-Color-2">उलटा जपत कोल ते भए रिषि राउ॥ ५४॥</p>
<p class="Text">तुलसीदासजी कहते हैं कि आदिकवि वाल्मीकिजीने राम-नामका प्रभाव जाना था, जिसका उलटा जप करके वे कोल-(ब्याध) से ऋषिराज हो गये॥ ५४॥</p>
<p class="Shlok-Color-2">कलसजोनि जियँ जानेउ नाम प्रतापु।</p>
<p class="Shlok-Color-2">कौतुक सागर सोखेउ करि जियँ जापु॥ ५५॥</p>
<p class="Text">महर्षि अगस्त्यने हृदयसे (राम) नामका प्रताप जाना, जिन्होंने मनमें ही उसका जप करके खेल-ही-खेलमें समुद्रको सोख लिया॥ ५५॥</p>
<p class="Shlok-Color-2">तुलसी सुमिरत राम सुलभ फल चारि।</p>
<p class="Shlok-Color-2">बेद पुरान पुकारत कहत पुरारि॥ ५६॥</p>
<p class="Text">तुलसीदासजी कहते हैं कि श्रीरामका स्मरण करनेसे ही (अर्थ, धर्म, काम, मोक्ष) चारों फल सुलभ हो जाते हैं। (यह बात) वेद-पुराण पुकारकर कहते हैं और शंकरजी भी कहते हैं॥ ५६॥</p>
<p class="Shlok-Color-2">राम नाम पर तुलसी नेह निबाहु।</p>
<p class="Shlok-Color-2">एहि ते अधिक न एहि सम जीवन लाहु॥ ५७॥</p>
<p class="Text">तुलसीदासजी कहते हैं—अरे मन! राम-नामसे प्रेमका निर्वाह करो। इससे अधिक तो क्या इसके बराबर भी जीवनका कोई (दूसरा) लाभ नहीं है॥ ५७॥</p>
<p class="Shlok-Color-2">दोस दुरित दुख दारिद दाहक नाम।</p>
<p class="Shlok-Color-2">सकल सुमंगल दायक तुलसी राम॥ ५८॥</p>
<p class="Text">तुलसीदासजी कहते हैं—अरे मन! राम-नाम समस्त दोषों, पापों, दु:खों और दरिद्रताको जला डालनेवाला तथा सम्पूर्ण श्रेष्ठ मंगलोंको देनेवाला है॥ ५८॥</p>
<p class="Shlok-Color-2">केहि गिनती मह गिनती जस बन घास।</p>
<p class="Shlok-Color-2">राम जपत भए तुलसी तुलसीदास॥ ५९॥</p>
<p class="Text">तुलसीदासजी कहते हैं कि मैं किस गिनतीमें था, मेरी तो वह दशा थी जो वनकी घासकी होती है, किंतु राम-नामका जप करनेसे वही मैं तुलसी (के समान पवित्र एवं आदरणीय) हो गया!॥ ५९॥</p>
<p class="Shlok-Color-2">आगम निगम पुरान कहत करि लीक।</p>
<p class="Shlok-Color-2">तुलसी राम नाम कर सुमिरन नीक॥ ६०॥</p>
<p class="Text">तुलसीदासजी कहते हैं—तन्त्रशास्त्र, वेद तथा पुराण रेखा खींचकर (निश्चयपूर्वक कहते हैं कि) राम-नाम-स्मरण (सबसे) उत्तम है॥ ६०॥</p>
<p class="Shlok-Color-2">सुमिरहु नाम राम कर सेवहु साधु।</p>
<p class="Shlok-Color-2">तुलसी उतरि जाहु भव उदधि अगाधु॥ ६१॥</p>
<p class="Text">तुलसीदासजी कहते हैं—अरे मन! राम-नामका स्मरण करो और सत्पुरुषोंकी सेवा करो। (इस प्रकार) अपार संसार-सागरके पार उतर जाओ॥ ६१॥</p>
<p class="Shlok-Color-2">कामधेनु हरि नाम कामतरु राम।</p>
<p class="Shlok-Color-2">तुलसी सुलभ चारि फल सुमिरत नाम॥ ६२॥</p>
<p class="Text">तुलसीदासजी कहते हैं कि श्रीरामका नाम कामधेनु है और उनका रूप कल्पवृक्षके समान है। श्रीराम-नामका स्मरण करनेसे ही चारों फल सुलभ हो जाते (सरलतासे मिल जाते) हैं॥ ६२॥</p>
<p class="Shlok-Color-2">तुलसी कहत सुनत सब समुझत कोय।</p>
<p class="Shlok-Color-2">बड़े भाग अनुराग राम सन होय॥ ६३॥</p>
<p class="Text">तुलसीदासजी कहते हैं कि (श्रीरामसे प्रेम करनेकी बात) कहते-सुनते तो सब हैं, किंतु समझता (आचरणमें लाता) कोई ही है। बड़ा सौभाग्य (उदय) होनेपर श्रीरामसे प्रेम होता है॥ ६३॥</p>
<p class="Shlok-Color-2">एकहि एक सिखावत जपत न आप।</p>
<p class="Shlok-Color-2">तुलसी राम प्रेम कर बाधक पाप॥ ६४॥</p>
<p class="Text">(लोग) एक-दूसरेको (नाम-जपकी) शिक्षा तो देते हैं, किंतु स्वयं जप नहीं करते। तुलसीदासजी कहते हैं कि श्रीरामके प्रेममें बाधा देनेवाला उनका पाप ही है॥ ६४॥</p>
<p class="Shlok-Color-2">मरत कहत सब सब कहँ सुमिरहु राम।</p>
<p class="Shlok-Color-2">तुलसी अब नहिं जपत समुझि परिनाम॥ ६५॥</p>
<p class="Text">तुलसीदासजी कहते हैं कि सब लोग सभी मरणासन्न व्यक्तियोंसे कहते हैं—‘रामका स्मरण करो’, किंतु सबका परिणाम (निश्चित मृत्यु है, यह) समझकर अभी (जीवनकालमें ही नामका) जप नहीं करते॥ ६५॥</p>
<p class="Shlok-Color-2">तुलसी राम नाम जपु आलस छाँडु।</p>
<p class="Shlok-Color-2">राम बिमुख कलि काल को भयो न भाँडु॥ ६६॥</p>
<p class="Text">तुलसीदासजी कहते हैं कि आलस्यको छोड़ दो और राम-नामका जप करो। रामसे विमुख होकर इस कलियुगमें कौन भाँड़ (नाना रूप बनाकर बहुरूपियेके समान घूमनेको विवश) नहीं हुआ॥ ६६॥</p>
<p class="Shlok-Color-2">तुलसी राम नाम सम मित्र न आन।</p>
<p class="Shlok-Color-2">जो पहुँचाव राम पुर तनु अवसान॥ ६७॥</p>
<p class="Text">तुलसीदासजी कहते हैं कि राम-नामके समान दूसरा कोई मित्र नहीं है, जो शरीरका अन्त होनेपर (जीवको) श्रीरामके धाममें पहुँचा देता है॥ ६७॥</p>
<p class="Shlok-Color-2">राम भरोस नाम बल नाम सनेहु।</p>
<p class="Shlok-Color-2">जनम जनम रघुनंदन तुलसी देहु॥ ६८॥</p>
<p class="Text">(प्रार्थना करते हुए गोस्वामीजी कहते हैं—) हे रघुनाथजी! इस तुलसीदासको तो जन्म-जन्ममें अपना भरोसा, अपने नामका बल और अपने नाममें प्रेम दीजिये॥ ६८॥</p>
<p class="Shlok-Color-2">जनम जनम जहँ जहँ तनु तुलसिहि देहु।</p>
<p class="Shlok-Color-2">तहँ तहँ राम निबाहिब नाथ सनेहु॥ ६९॥</p>
<p class="Text">आप जन्म-जन्ममें जहाँ-जहाँ (जिस-जिस योनिमें) तुलसीदासको शरीर-धारण करायें, वहाँ-वहाँ हे मेरे स्वामी श्रीराम! मेरे साथ स्नेहका निर्वाह करें (मुझपर स्नेह रखें।)॥ ६९॥</p>
<p class="Chapter-End-Text">बरवै रामायण समाप्त</p>


<p class="Page-Break"> </p>
<p class="First-End-Page-text" id="toc_marker-10" xml:lang="en-GB"><span xml:lang="hi-IN">अन्तिम पृष्ठ</span></p>


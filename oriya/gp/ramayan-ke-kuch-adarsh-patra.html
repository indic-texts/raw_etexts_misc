
<p class="First-End-Page-text para-style-override-1" id="toc_marker-1" xml:lang="en-GB"><span class="char-style-override-1">ପ୍ରଥମ ପୃଷ୍ଟା</span><span class="char-style-override-2"></span></p>
<p class="Titel-Page---Shri-Hari"> ॥ ଓଁ ଶ୍ରୀପରମାନେ ନମଃ ॥</p>
<p class="Title-Page---Book-Name">ରାମାୟଣର କେତୋଟି ଆଦର୍ଶ ପାତ୍ର</p>
<p class="Title-Page---Hindi-Name">रामायणके कुछ आदर्श पात्र (ओड़िया)</p>
<p class="Tavmev-Mata--pita"> </p>
<p class="Tavmev-Mata--pita">ତ୍ବମେବ ମାତା ଚ ପିତା ତ୍ବମେବ</p>
<p class="Tavmev-Mata--pita">ତ୍ବମେବ ବନ୍ଧୁଶ୍ଚ ସଖା ତ୍ବମେବ।</p>
<p class="Tavmev-Mata--pita">ତ୍ବମେବ ବିଦ୍ୟା ଦ୍ରବିଣଂ ତ୍ବମେବ</p>
<p class="Tavmev-Mata--pita">ତ୍ବମେବ ସର୍ବଂ ମମ ଦେବ ଦେବ॥</p>
<p class="Tavmev-Mata--pita"> </p>
<p class="Tavmev-Mata--pita"><span class="char-style-override-3">ଶ୍ରଦ୍ଧେୟ ଶ୍ରୀଜୟଦୟାଲଜୀ ଗୋୟନ୍ଦକା</span></p>
<p class="Title-Page---Gita-Seva-Trust para-style-override-2">ଗୀତା ସେବା ଟ୍ରଷ୍ଟ<span></span></p>


<p class="Page-Break"> ॥ ଶ୍ରୀହରି ॥</p>
<p class="Heading" id="toc_marker-2">ପରିଚୟ</p>
<p class="Text-ori">ଏହି ପୁସ୍ତକରେ ଶ୍ରୀଜୟଦୟାଲ ଗୋୟନ୍ଦକାଙ୍କ ଦ୍ବାରା ଲିଖିତ ଭଗବାନ ଶ୍ରୀରାମ, ଶ୍ରୀଲକ୍ଷ୍ମଣ, ଶ୍ରୀଭରତ ଓ ଶ୍ରୀଶତ୍ରୁଘ୍ନ ତଥା ଭକ୍ତ ହନୁମାନଙ୍କ ଚରିତ୍ରମାନ ସଙ୍କଳିତ ହୋଇଛି। ଏଥିସହିତ ‘ସଂକ୍ଷିପ୍ତ ବାଲ୍ମୀକୀୟ ରାମାୟଣଙ୍କ’ରେ ପ୍ରକାଶିତ ‘ଶ୍ରୀସୀତାଙ୍କର ଆଦର୍ଶ ଜୀବନ’ ମଧ୍ୟ ସଂଯୁକ୍ତ କରାଯାଇଛି। ଏଥିମଧ୍ୟରୁ ଶ୍ରୀହନୁମାନଙ୍କର ଜୀବନ-ଚରିତକୁ ଛାଡ଼ି ଅନ୍ୟ ସମସ୍ତ ଚରିତ୍ର କେବଳ ବାଲ୍ମୀକୀୟ ରାମାୟଣକୁ ହିଁ ଆଧାର କରି ଲେଖାଯାଇଛି। ଶ୍ରୀହନୁମାନଙ୍କ ଚରିତ ବାଲ୍ମୀକୀୟ ରାମାୟଣ, ରାମଚରିତମାନସ, ପଦ୍ମପୁରାଣ ଆଦି ଗ୍ରନ୍ଥମାନଙ୍କୁ ଆଧାର କରି ବିସ୍ତୃତଭାବରେ ବର୍ଣ୍ଣିତ ହୋଇଅଛି।</p>
<p class="Text-ori para-style-override-2">ରାମାୟଣର ଏହି ଛଅଜଣ ମହାନୁଭବଙ୍କର ଚରିତ ଅତ୍ୟନ୍ତ ମହାନ୍ ଏବଂ ସମସ୍ତଙ୍କ ପକ୍ଷରେ ପରମ ଆଦର୍ଶ। ସୁତରାଂ ଏମାନଙ୍କର ପବିତ ଚରିତ୍ର ମନନ, ଅନୁଧ୍ୟାନ ଓ ଅନୁକରଣ କରି ନିଜ ଜୀବନକୁ ଶୁଦ୍ଧପୂତ ଏବଂ ସାଫଲ୍ୟମଣ୍ଡିତ କରିବା ନିମନ୍ତେ ଏହି ପୁସ୍ତିକା ଖଣ୍ଡିକ ଅତ୍ୟନ୍ତ ଉପାଦେୟ।<span></span></p>


<p class="Page-Break"> ॥ ଓଁ ଶ୍ରୀପରମାତ୍ମନେ ନମଃ  ॥</p>
<p class="Heading" id="toc_marker-3">ମର୍ଯ୍ୟାଦା-ପୁରୁଷୋତ୍ତମ ଶ୍ରୀରାମ</p>
<p class="Sub-Heading" xml:lang="en-US">ଆଦର୍ଶ ଗୁଣ</p>
<p class="Text-ori">କହିଲେ ଅତ୍ୟୁକ୍ତି ହେବ ନାହିଁ ଯେ, ରଘୁକୁଳଭୂଷଣ, ଭଗବାନ ଶ୍ରୀରାମଚନ୍ଦ୍ରଙ୍କ ପରି ମର୍ଯ୍ୟାଦାରକ୍ଷକ ଆଜି ପର୍ଯ୍ୟନ୍ତ କେହି ହୋଇନାହାନ୍ତି। ଶ୍ରୀରାମ ତ ସାକ୍ଷାତ୍ ପୂର୍ଣ୍ଣ ପରବ୍ରହ୍ମ ପରମାତ୍ମା। ସେ କେବଳ ଧର୍ମ-ସଂସ୍ଥାପନ ଓ ଲୋକ-ଉଦ୍ଧାରଣ ତଥା ଜନ-ପରିତ୍ରାଣ ଉଦ୍ଦେଶ୍ୟରେ ଏହି ଧରାଧାମରେ ଅବତୀର୍ଣ୍ଣ ହୋଇଥିଲେ; କିନ୍ତୁ ସେ ସମସ୍ତଙ୍କ ସମକ୍ଷରେ ନିଜକୁ ଜଣେ ସଦାଚାରୀ ଆଦର୍ଶ ମନୁଷ୍ୟ ବୋଲି ସିଦ୍ଧ କରିବାକୁ ସର୍ବଦା ଚେଷ୍ଟିତ ଥିଲେ। ତାଙ୍କର ଆଦର୍ଶ ଲୀଳାଚରିତ ପଠନ, ଶ୍ରବଣ ଓ ସ୍ମରଣ କଲେ ହୃଦୟରେ ଅତ୍ୟନ୍ତ ପବିତ୍ର ଭାବତରଙ୍ଗ ଖେଳିଯାଏ ଏବଂ ମନ ମନ୍ତ୍ରମୁଗ୍ଧ ହୋଇଯାଏ। ତାଙ୍କର ପ୍ରତ୍ୟେକ କର୍ମ ଥିଲା ଅନୁକରଣୀୟ। ଶ୍ରୀରାମ ଥିଲେ ସକଳ ସଦ୍୷ଗୁଣର ମର୍ଯ୍ୟାଦା ପୁରୁଷୋତ୍ତମ। ଶ୍ରୀରାମଙ୍କ ଠାରେ ସତ୍ୟ, ସୌର୍ହାର୍ଦ୍ୟ, ଦୟା, କ୍ଷମା, କୋମଳତା, ଧୈର୍ଯ୍ୟ, ଶୌର୍ଯ୍ୟ, ବୀରତ୍ବ, ଗାମ୍ଭୀର୍ଯ୍ୟ, ଅସ୍ତ୍ରଶସ୍ତ୍ରର ପ୍ରକୃଷ୍ଟ ଜ୍ଞାନ, ପରାକ୍ରମ, ନିର୍ଭୀକତା, ବିନମ୍ରତା, ଶାନ୍ତି, ସହିଷ୍ଣୁତା, ବିଷୟନିବୃତ୍ତି, ଆତ୍ମନିଗ୍ରହ, ସଂଯମ, ନିଷ୍କାମଭାବ, ନୀତିନୈପୁଣ୍ୟ, ତେଜ, ପୌରୁଷ, ପ୍ରେମ, ତ୍ୟାଗ, ମର୍ଯ୍ୟାଦାପାଳନ, ଏକପତ୍ନୀବ୍ରତ, ପ୍ରଜାରଞ୍ଜନ, ବ୍ରାହ୍ମଣଭକ୍ତି, ମାତୃପିତୃଭକ୍ତି, ଗୁରୁଭକ୍ତି, ଭ୍ରାତୃପ୍ରେମ, ମୈତ୍ରୀ, ଶରଣାଗତବତ୍ସଳତା, ସରଳତା, ବ୍ୟବହାରଦକ୍ଷତା, ପ୍ରତିଜ୍ଞାପାଳନ, ଶିଷ୍ଟପାଳନ, ଦୁଷ୍ଟଦଳନ, ଶତ୍ରୁଭାବଶୂନ୍ୟତା, ଲୋକପ୍ରିୟତା, ନିଷ୍ଠୁରଭାବଶୂନ୍ୟତା, ବହୁଦର୍ଶିତା, ଧର୍ମଜ୍ଞତା, ଧର୍ମପରାୟଣତା, ପବିତ୍ରତା, ଇତ୍ୟାଦି ସକଳ ସଦ୍୷ଗୁଣ ଏକାଧାରରେ ରହିଥିଲା। କୌଣସି ଜଣେ ବ୍ୟକ୍ତିଙ୍କ ଠାରେ ଏସବୁର ଏକତ୍ର ସମାବେଶ କେଉଁଠି ବି ଦେଖାଯାଏ ନାହିଁ। ବାଲ୍ମୀକି ରାମାୟଣର ବାଳକାଣ୍ଡରେ ଏବଂ ଅଯୋଧ୍ୟାକାଣ୍ଡର ପ୍ରାରମ୍ଭରେ ଭଗବାନ ଶ୍ରୀରାମଙ୍କ ଗୁଣାବଳୀ ଅତି ସୁନ୍ଦରଭାବରେ ବର୍ଣ୍ଣିତ ହୋଇଛି।</p>
<p class="Text-ori">ମାତା-ପିତା, ବନ୍ଧୁ-ମିତ୍ର, ପତ୍ନୀ-ପୁତ୍ର, ସେବକ-ପ୍ରଜା ପ୍ରଭୃତିଙ୍କ ସହିତ ସେ ଯେଉଁ ଅସାଧାରଣ ଆଦର୍ଶ ବ୍ୟବହାର ପ୍ରଦର୍ଶନ କରୁଥିଲେ, ତାହା ସ୍ମରଣ କଲେ ମନ ଆନନ୍ଦବିଭୋର ହୋଇଯାଏ। ଶ୍ରୀରାମଙ୍କର ଲୋକପ୍ରିୟତା ଅନ୍ୟ କାହା ପାଖରେ ଦେଖିବାକୁ ମିଳେ ନାହିଁ। ତାଙ୍କର ଲୀଳାମୟ ଜୀବନକାଳରେ ଯେକୌଣସି ବ୍ୟକ୍ତି, ଯେକୌଣସି ପ୍ରାଣୀ ତାଙ୍କ ସଂସ୍ପର୍ଶରେ ଆସିଛନ୍ତି, ସେମାନେ ପ୍ରତ୍ୟେକେ ତାଙ୍କର ପ୍ରେମମୟ ଅମୃତବୋଳା ମଧୁର ବ୍ୟବହାରରେ ମୁଗ୍ଧ ହୋଇଯାଇଛନ୍ତି।</p>
<p class="Text-ori">ରାମଙ୍କ ସହିତ କୈକେୟୀଙ୍କର ଯେଉଁ ଅବାଂଛିତ, ଅପ୍ରୀତିକର ବ୍ୟବହାର ହୋଇଥିଲା, ତାହା କେବଳ ଭଗବତ୍-ଇଚ୍ଛା ତଥା ଦୈବୀପ୍ରେରଣାରୁ ଲୋକକଲ୍ୟାଣ ନିମନ୍ତେ ହୋଇଥିଲା। ସେଥିରୁ ପ୍ରମାଣିତ ହୁଏ ନାହିଁ ଯେ, ଶ୍ରୀରାମ କୈକେୟୀଙ୍କର ପ୍ରୀତିଭାଜନ ନ ଥିଲେ; କାରଣ ମନ୍ଥରା ରାଣୀ କୈକେୟୀଙ୍କୁ ରାମଙ୍କ ବିରୁଦ୍ଧରେ ପ୍ରବର୍ତ୍ତାଇବାକୁ ପ୍ରୟାସ କଲାରୁ, ସ୍ବୟଂ କୈକେୟୀ ତାକୁ ଉତ୍ତର ଦେଇ କହିଛନ୍ତି—</p>
<p class="Shlok">ଧର୍ମଜ୍ଞୋ ଗୁଣବାନ୍ ଦାନ୍ତଃ କୃତଜ୍ଞଃ ସତ୍ୟବାନ୍ ଶୁଚିଃ।</p>
<p class="Shlok">ରାମୋ ରାଜସୁତୋ ଜ୍ୟେଷ୍ଠୋ ଯୌବରାଜ୍ୟମତୋଽର୍ହତି ॥</p>
<p class="Shlok">ଭ୍ରାତୄନ୍ ଭୃତ୍ୟାଂଶ୍ଚ ଦୀର୍ଘାୟୁଃ ପିତୃବତ୍ ପାଳୟିଷ୍ୟତି।</p>
<p class="Shlok"><span>ସଂତପ୍ୟସ୍ୟେ କଥଂ କୁବ୍ଜେ ଶ୍ରୁତ୍ବା ରାମାଭିଷେଚନମ୍ ॥</span><span></span></p>
<p class="Shlok">ଯଥାବୈ ଭରତୋ ମାନ୍ୟସ୍ତଥା ଭୂୟୋଽପି ରାଘବଃ।</p>
<p class="Shlok">କୌସଲ୍ୟାତୋଽତିରିକ୍ତଂ ଚ ମମ ଶୁଶ୍ରୂଷତେ ବହୁ ॥</p>
<p class="Shlok">ରାଜ୍ୟଂ ଯଦି ହି ରାମସ୍ୟ ଭରତସ୍ୟାପି ତତ୍ତଦା।</p>
<p class="Shlok"><span>ମନ୍ୟତେ ହି ଯଥାଽଽତ୍ମାନଂ ତଥା ଭ୍ରାତୄଂସ୍ତୁ ରାଘବଃ ॥</span></p>
<p class="Shlok-Right">(ବା.ରା. ୨/୮/୧୪-୧୫, ୧୮-୧୯) </p>
<p class="Text-ori">ଅର୍ଥାତ୍: ‘‘ଲୋ କୁବ୍ଜା ! ରାମ ହେଉଛନ୍ତି ଧର୍ମଜ୍ଞ, ଗୁଣବାନ୍, ଜିତେନ୍ଦ୍ରିୟ, କୃତଜ୍ଞ, ସତ୍ୟବାଦୀ ଏବଂ ପବିତ୍ର। ପୁଣି ସେ ହେଉଛନ୍ତି ମହାରାଜାଙ୍କର ଜ୍ୟେଷ୍ଠପୁତ୍ର; ତେଣୁ ଯୁବରାଜ ହେବା ନିମନ୍ତେ ଏକମାତ୍ର ସେ ହିଁ ଯୋଗ୍ୟ। ଦୀର୍ଘାୟୁ ହୋଇ ସେ ନିଜ ଭାଇ ଓ ଭୃତ୍ୟମାନଙ୍କୁ ପିତୃତୁଲ୍ୟ ପାଳନ କରିବେ। ତାଙ୍କର ଅଭିଷେକ କଥା ଶୁଣି ତୁ ମନ ଖରାପ କରୁଛୁ କାହିଁକି ? ମୁଁ ଭରତକୁ ଯେତିକି ଆଦର କରେ, ରାମଙ୍କୁ ତା’ଠାରୁ ଅଧିକ ଆଦର କରେ। ସେ କୌଶଲ୍ୟାଙ୍କ ଅପେକ୍ଷା ମୋର ଅଧିକ ସେବାଶୁଶ୍ରୂଷା କରନ୍ତି। ରାମଙ୍କୁ ଯଦି ରାଜ୍ୟ ମିଳେ, ତେବେ ବୁଝିବାକୁ ହେବ ଯେ, ଭରତକୁ ବି ରାଜ୍ୟ ମିଳିଗଲା; କାରଣ, ରାମ ଭାଇମାନଙ୍କୁ ଠିକ୍ ନିଜ ପରି ଦେଖନ୍ତି।’’</p>
<p class="Text-ori"><span>କି ସୁନ୍ଦର ବାତ୍ସଲ୍ୟପ୍ରେମ ! ଶ୍ରୀରାମଙ୍କ ଉପରେ କି ଗଭୀର ବିଶ୍ବାସ ଓ କେତେ ବଡ଼ ଭରସା ! ଏଥିରୁ ସ୍ପଷ୍ଟ ଅନୁମାନ କରି ହୁଏ ଯେ, ଶ୍ରୀରାମଙ୍କ ପ୍ରତି କୈକେୟୀଙ୍କର ଯେଉଁ ନିଷ୍ଠୁର ବ୍ୟବହାର, ତାହା କଦାପି ତାଙ୍କର ସେଚ୍ଛାପ୍ରଣୋଦିତ ନୁହେଁ; ଭଗବତ୍-ଇଚ୍ଛାକୃତ।</span></p>
<p class="Sub-Heading" xml:lang="en-US">ଶ୍ରୀରାମଙ୍କର ମାତୃଭକ୍ତି</p>
<p class="Text-ori">ଶ୍ରୀରାମଙ୍କର ମାତୃଭକ୍ତି ହେଉଛି ଅତ୍ୟନ୍ତ ଆଦର୍ଶସ୍ଥାନୀୟ। ତାହାର ସଠିକ ବର୍ଣ୍ଣନା କରିବା ସମ୍ଭବ ନୁହେଁ। ଏଠାରେ ତାହାର ସାମାନ୍ୟମାତ୍ର ପରିଚୟ ଦେବାକୁ ପ୍ରୟାସ କରାଯାଉଛି—</p>
<p class="Text-ori">ମାତା କୌଶଲ୍ୟା ଓ ଅନ୍ୟ ମାତାଙ୍କ କଥା ବା କ’ଣ କହିବା, ମାତା କୈକେୟୀ ନିଷ୍ଠୁର ବ୍ୟବହାର ପ୍ରଦର୍ଶନ କରିଥିଲେ ମଧ୍ୟ, ଶ୍ରୀରାମ ତାଙ୍କ ପ୍ରତି ସର୍ବଦା ଭକ୍ତିପୂତ ବ୍ୟବହାର ପ୍ରଦର୍ଶନ କରିଛନ୍ତି। ମାତା କୌଶଲ୍ୟାଙ୍କ ଉଆସରୁ ଫେରି ଆସୁଥିବା ସମୟରେ ଭାଇ ଲକ୍ଷ୍ମଣ କ୍ରୋଧାନ୍ୱିତ ହୋଇଥିବା ଲକ୍ଷ୍ୟ କରି ସେ ସ୍ବୟଂ ତାଙ୍କୁ କହିଛନ୍ତି—</p>
<p class="Shlok">ଯସ୍ୟା ମଦଭିଷେକାର୍ଥେ ମାନସଂ ପରିତପ୍ୟତେ।</p>
<p class="Shlok">ମାତା ନଃ ସା ଯଥା ନ ସ୍ୟାତ୍ ସବିଶଙ୍କା ତଥା କୁରୁ ॥</p>
<p class="Shlok">ତସ୍ୟାଃ ଶଙ୍କାମୟଂ ଦୁଃଖଂ ମୁହୂର୍ତ୍ତମପି ନୋତ୍୷ସହେ।</p>
<p class="Shlok">ମନସି ପ୍ରତିସଂଜାତଂ ସୌମିତ୍ରେଽହମୁପେକ୍ଷିତୁମ୍ ॥</p>
<p class="Shlok">ନ ବୁଦ୍ଧିପୂର୍ବଂ ନାବୁଦ୍ଧଂ ସ୍ମରାମୀହ କଦାଚନ।</p>
<p class="Shlok"><span>ମାତୄଣାଂ ବା ପିତୁର୍ବାହଂ କୃତମଳ୍ପଂ ଚ ବିପ୍ରିୟମ୍ ॥</span></p>
<p class="Shlok-Right">(ବା.ରା. ୨/୨୨/୬—୮) </p>
<p class="Text-ori"><span>ଅର୍ଥାତ୍ ‘‘ବାପା ଲକ୍ଷ୍ମଣ ! ମୋର ରାଜ୍ୟାଭିଷେକ ସକାଶେ ଯାହାଙ୍କ ମନରେ ଦୁଃଖ ଜାତ ହୋଇଛି, ସେହି ମାଆ କୈକେୟୀଙ୍କର ଯେପରି ମୋ ଉପରେ ଟିକିଏ ବି ସନ୍ଦେହ ନ ରହେ, ତୁ ସେହିପରି ବ୍ୟବସ୍ଥା କର। ତାଙ୍କ ମନରେ ସନ୍ଦେହ ହେତୁ ଉପୁଜିଥିବା ଦୁଃଖକୁ ମୁହୂର୍ତ୍ତେମାତ୍ର ଉପେକ୍ଷା କରିବାକୁ ମୁଁ ଇଚ୍ଛା କରୁନାହିଁ। ମୁଁ ଜାଣିଜାଣି, କି ଅଜାଣତରେ</span>—<span>କେବେହେଲେ ମାତାମାନଙ୍କର ବା ପିତାଙ୍କର କୌଣସି ଅପ୍ରିୟ କାର୍ଯ୍ୟ କରିଥିବାର ମୋର ମନେପଡ଼ୁନାହିଁ।’’</span></p>
<p class="Text-ori"><span>ଏହା ଛଡ଼ା ଶ୍ରୀରାମଙ୍କର ମାତୃଭକ୍ତି ବିଷୟରେ ଆହୁରି ଅନେକ ଉଦାହରଣ ଦେଖିବାକୁ ମିଳେ। ଚିତ୍ରକୂଟରୁ ଫେରିବା ସମୟରେ ମଧ୍ୟ ରାମ ଭରତଙ୍କୁ କହିଥିଲେ, ‘‘ଭାଇ ଭରତ ! ମାତା କୈକେୟୀ କାମନାବଶତଃ ହେଉ ବା ରାଜ୍ୟଲାଳସାବଶତଃ ହେଉ, ତୁମ ପାଇଁ ଯାହା କିଛି କରିଛନ୍ତି, ତାହା ମନରେ ଧରିବ ନାହିଁ। ନିଜର ପୂଜନୀୟା ମାତାଙ୍କ ସହିତ ଯେଉଁପରି ବ୍ୟବହାର କରିବା କଥା, ତାଙ୍କ ସହିତ ସର୍ବଦା ଠିକ୍ ସେହିପରି ବ୍ୟବହାର କରିବ।’’ ସେହି ସମୟରେ ଶତ୍ରୁଘ୍ନଙ୍କୁ ମଧ୍ୟ କହିଛନ୍ତି, ‘‘ଭାଇ ! ମୁଁ ମୋ’ ନିଜ ରାଣ ଓ ସୀତାଙ୍କର ରାଣ ପକାଇ, ଶପଥ କରି ତୁମକୁ ଅନୁରୋଧ କରୁଛି ଯେ, ତୁମେ କଦାପି ମାତା କୈକେୟୀଙ୍କ ପ୍ରତି ମନରେ କ୍ରୋଧ ପୋଷଣ କରିବ ନାହିଁ; ତାଙ୍କ ଉପରେ ରାଗ ନ ରଖି ସର୍ବଦା ତାଙ୍କ ସେବାରେ ଲାଗି ରହିବ।’’ ବନବାସ ସମୟରେ ଥରେ ଲକ୍ଷ୍ମଣ କୈକେୟୀଙ୍କର ନିନ୍ଦା କରିଥିଲେ; ତାହା ଶୁଣି ରାମ ତାଙ୍କୁ କହିଥିଲେ, ‘‘ଭାଇ ! ତୁମେ ମାତା କୈକେୟୀଙ୍କର ନିନ୍ଦା କରିବା ସର୍ବଥା ଅନୁଚିତ।’’</span>—<span>ଇତ୍ୟାଦି। ଶ୍ରୀରାମଙ୍କର ଅନ୍ୟ ମାତାମାନଙ୍କ ପ୍ରତି କିଭଳି ଶ୍ରଦ୍ଧା ଓ ଭକ୍ତି ରହିଥିଲା, ତାହା ଏଥିରୁ ହିଁ ଅନୁମାନ କରାଯାଇପାରେ। ଶ୍ରୀରାମଙ୍କର ବନଗମନ ସମୟରେ ରାଜା ଦଶରଥଙ୍କର ଅନ୍ୟାନ୍ୟ ରାଣୀମାନେ ବିଳାପ କରି କହୁଥାନ୍ତି</span>—<span></span></p>
<p class="Shlok">କୃତ୍ୟେଷ୍ବେଚାଦିତଃ ପିତ୍ରା ସର୍ବସ୍ୟାନ୍ତଃପୁରସ୍ୟ ଚ।</p>
<p class="Shlok"><span>ଗତିଶ୍ଚ ଶରଣଂ </span>ଚାସୀତ୍ ସ ରାମୋଽଦ୍ୟ ପ୍ରବତ୍୷ସ୍ୟତି ॥<span></span></p>
<p class="Shlok">କୌସଲ୍ୟାୟାଂ ଯଥା ଯୁକ୍ତୋ ଜନନ୍ୟାଂ ବର୍ତତେ ସଦା।</p>
<p class="Shlok">ତଥୈବ ବର୍ତତେଽସ୍ମାସୁ ଜନ୍ମପ୍ରଭୃତି ରାଘବଃ ॥</p>
<p class="Shlok-Right">(ବା.ରା. ୨/ ୨୦/୨-୩) </p>
<p class="Text-ori">ଅର୍ଥାତ୍ ‘‘ପିତାଙ୍କ ପ୍ରେରଣା ନ ପାଇ ମଧ୍ୟ ଯେଉଁ ରାମ ସକଳ ସୁବ୍ୟବସ୍ଥା କରି ସମଗ୍ର ଅନ୍ତଃପୁରର ଆଶ୍ରୟସ୍ଥଳ ଓ ଗତି ହୋଇ ରହିଥିଲେ, ସେହି ରାମ ଆଜି ବନକୁ ଚାଲିଯାଉଛନ୍ତି। ସେ ଜନ୍ମ ହେଲା ଦିନଠାରୁ ତାଙ୍କର ଜନନୀ କୌଶଲ୍ୟାଙ୍କ ପ୍ରତି ଅନୁରକ୍ତ ହୋଇ ଯେପରି ବ୍ୟବହାର କରିଛନ୍ତି, ଆମ୍ଭମାନଙ୍କ ପ୍ରତି ଠିକ୍ ସେହିପରି ବ୍ୟବହାର କରି ଆସିଛନ୍ତି।’’</p>
<p class="Text-ori">ଶ୍ରୀରାମଙ୍କର ମାତୃଭକ୍ତିର ପରିଚୟ ଏହାଠାରୁ ବଳି ଆଉ କ’ଣ ବା ଅଧିକ ହୋଇପାରେ !</p>
<p class="Sub-Heading" xml:lang="en-US">ପିତୃଭକ୍ତି</p>
<p class="Text-ori"><span>ଶ୍ରୀରାମଙ୍କର ପିତୃଭକ୍ତି ମଧ୍ୟ ଥିଲା ବଡ଼ ଅଦ୍ଭୁତଧରଣର। ପିତାଙ୍କର ଆଜ୍ଞା ପାଳନ କରିବା ନିମନ୍ତେ ଶ୍ରୀରାମଙ୍କ ମନରେ କେତେ ଯେ ଉତ୍ସାହ, ସାହସ ଓ ଦୃଢ଼ ସଂକଳ୍ପ ଥିଲା, ତାହା ରାମାୟଣର ପାଠକପାଠିକାମାନେ ଭଲରୂପେ ଜାଣନ୍ତି; ମାତା କୈକେୟୀଙ୍କ ସହିତ କଥାବାର୍ତ୍ତା କଲାବେଳେ ଶ୍ରୀରାମ କହୁଛନ୍ତି</span>—</p>
<p class="Shlok">ଅହଂ ହି ବଚନାଦ୍ ରାଜ୍ଞଃ ପତେୟମପି ପାବକେ। </p>
<p class="Shlok">ଭକ୍ଷୟେୟଂ ବିଷଂ ତୀକ୍ଷ୍ମଂ ପତେୟମପି ଚାର୍ଣ୍ଣବେ ॥</p>
<p class="Shlok-Right">(ବା.ରା. ୨ /୧୮/୨୮-୨୯) </p>
<p class="Shlok">ନ ହ୍ୟତୋ ଧର୍ମଚରଣଂ କିଞ୍ଚିଦସ୍ତି ମହତ୍ତରମ୍।</p>
<p class="Shlok">ଯଥା ପିତରି ଶୁଶ୍ରୁଷା ତସ୍ୟ ବା ବଚନକ୍ରିୟା ॥</p>
<p class="Shlok-Right">(ବା.ରା. ୨ | ୧୯ |୨୨)</p>
<p class="Text-ori">ଅର୍ଥାତ୍ ‘‘ମହାରାଜ ଆଦେଶ ଦେଲେ, ମୁଁ ନିଆଁକୁ ମଧ୍ୟ ଡେ଼ଇଁପଡ଼ିବି; ତୀବ୍ର ବିଷ ମଧ୍ୟ ପିଇଦେବି ଏବଂ ସମୁଦ୍ରକୁ ମଧ୍ୟ ଡେଇଁପଡ଼ିବି; କାରଣ ପିତାଙ୍କର ସେବାଶୁଶ୍ରୂଷା କରିବା ଏବଂ ତାଙ୍କର କଥାନୁସାରେ କାର୍ଯ୍ୟ କରିବାଠାରୁ ବଳି ବଡ଼ ଆଉ କିଛି ନାହିଁ।’’</p>
<p class="Text-ori"><span>ସେହି କଥାଭାଷାରୁ ଏଭଳି ଆହୁରି ଅନେକ ପିତୃ-ଭକ୍ତି-ବିଷୟକ ବାକ୍ୟ ପରିଲକ୍ଷିତ ହୁଏ। ତା’ପରେ ମାତା କୌଶଲ୍ୟାଙ୍କୁ ମଧ୍ୟ ସେ କହିଛନ୍ତି,</span> </p>
<p class="Shlok">ନାସ୍ତି ଶକ୍ତିଃ ପିତୃର୍ବାକ୍ୟଂ ସମତିକ୍ରମିତୁଂ ମମ।</p>
<p class="Shlok">ପ୍ରସାଦୟେ ତ୍ୱାଂ ଶିରସା ଗନ୍ତୁମିଚ୍ଛାମ୍ୟହଂ ବନମ୍ ॥</p>
<p class="Shlok-Right">(ବା.ରା. ୨/୨୧/୩୦) </p>
<p class="Text-ori">ଅର୍ଥାତ୍, “ମୁଁ ତୁମ ପାଦତଳେ ପଡ଼ି ଅନୁରୋଧ କରୁଛି, ତୁମେ ପ୍ରସନ୍ନ ହୁଅ; ପିତୃବାକ୍ୟ ଲଙ୍ଘନ କରିବାକୁ ମୋର ଶକ୍ତି ନାହିଁ। ପିତାଙ୍କ ଆଦେଶ ଅମାନ୍ୟ କରିବାକୁ ମୁଁ ସଂପୂର୍ଣ୍ଣ ଅସମର୍ଥ। ତେଣୁ ମୁଁ ବନକୁ ଯିବାକୁ ଚାହେଁ।”</p>
<p class="Text-ori">ଲକ୍ଷ୍ମଣ, ଭରତ ଏବଂ ଋଷିମୁନିଙ୍କ ସହିତ କଥାଭାଷା ହେବାବେଳେ ମଧ୍ୟ ଶ୍ରୀରାମ ପିତୃଭକ୍ତି ବିଷୟରେ ଅନେକ ମୂଲ୍ୟବାନ କଥା କହିଛନ୍ତି। ଶ୍ରୀରାମଙ୍କ ବାଲ୍ୟଲୀଳା ବର୍ଣ୍ଣନା କରିବା ସମୟରେ ବି କୁହାଯାଇଛି ଯେ, ସେ ସର୍ବଦା ନିଜ ପିତାଙ୍କ ସେବାକାର୍ଯ୍ୟରେ ନିଜକୁ ଲଗାଇ ରଖୁଥୁଲେ; ପିତାଙ୍କ କଥାନୁସାରେ କାର୍ଯ୍ୟ କରିବାକୁ ସେ ସର୍ବଦା ତତ୍ପର ଥିଲେ।</p>
<p class="Text-ori">ଅର୍ଥାତ୍ ‘‘ମୁଁ ତୁମ ପାଦତଳେ ପଡ଼ି ଅନୁରୋଧ କରୁଛି, ତୁମେ ପ୍ରସନ୍ନ ହୁଅ; ପିତୃବାକ୍ୟ ଲଘଂନ କରିବାକୁ ମୋର ଶକ୍ତି ନାହିଁ। ପିତାଙ୍କ ଆଦେଶ ଅମାନ୍ୟ କରିବାକୁ ମୁଁ ସଂପୂର୍ଣ୍ଣ ଅସମର୍ଥ। ତେଣୁ ମୁଁ ବନକୁ ଯିବାକୁ ଚାହେଁ।’’</p>
<p class="Text-ori">ଲକ୍ଷ୍ମଣ, ଭରତ ଏବଂ ଋଷିମୁନିଙ୍କ ସହିତ କଥାଭାଷା ହେବାବେଳେ ମଧ୍ୟ ଶ୍ରୀରାମ ପିତୃଭକ୍ତି ବିଷୟରେ ଅନେକ ମୂଲ୍ୟବାନ କଥା କହିଛନ୍ତି। ଶ୍ରୀରାମଙ୍କ ବାଲ୍ୟଲୀଳା ବର୍ଣ୍ଣନା କରିବା ସମୟରେ ବି କୁହାଯାଇଛି ଯେ, ସେ ସର୍ବଦା ନିଜ ପିତାଙ୍କ ସେବାକାର୍ଯ୍ୟରେ ନିଜକୁ ଲଗାଇ ରଖୁଥିଲେ; ପିତାଙ୍କ କଥାନୁସାରେ କାର୍ଯ୍ୟ କରିବାକୁ ସେ ସର୍ବଦା ତତ୍ପର ଥିଲେ।</p>
<p class="Sub-Heading" xml:lang="en-US">ଏକପତ୍ନୀବ୍ରତ</p>
<p class="Text-ori">ଶ୍ରୀରାମଙ୍କର ଏକପତ୍ନୀବ୍ରତ ମଧ୍ୟ ଥିଲା ବଡ଼ ଆଦର୍ଶସ୍ଥାନୀୟ। ସେ ସ୍ବପ୍ନରେ ସୁଦ୍ଧା ଶ୍ରୀସୀତାଙ୍କ ଛଡ଼ା ଅନ୍ୟ କୌଣସି ନାରୀଙ୍କୁ ମନ ମଧ୍ୟକୁ ଆଣିନାହାନ୍ତି। ସୀତାଙ୍କୁ ବନକୁ ପଠାଇଦେବା ପରେ ଯଜ୍ଞାନୁଷ୍ଠାନ ସମୟରେ ପତ୍ନୀଙ୍କର ଏକାନ୍ତ ଆବଶ୍ୟକତା ରହିଥିଲା; ସେତେବେଳେ ସେ ସୀତାଙ୍କର ସ୍ବର୍ଣ୍ଣମୟୀ ମୂର୍ତ୍ତି ଗଢ଼ାଇ, ତାହାକୁ ପାଖରେ ବସାଇ ଯଜ୍ଞକର୍ମ ନିର୍ବାହ କରିଥିଲେ। ଯଦି ସେ ଇଚ୍ଛା କରିଥାଆନ୍ତେ, ସେତେବେଳେ ଦ୍ବିତୀୟ ବିବାହ କରିପାରିଥାଆନ୍ତେ। ତା’ଫଳରେ ସଂସାରରେ ତାଙ୍କର କୌଣସି ଅପଯଶ ମଧ୍ୟ ହୋଇ ନ ଥା’ନ୍ତା। କିନ୍ତୁ ଭଗବାନ ତ ମର୍ଯ୍ୟାଦାପୁରୁଷୋତ୍ତମ; ସେ ନିଜ ମର୍ଯ୍ୟାଦା ପାଳନରେ ଅଟଳ ରହିଲେ; ମର୍ଯ୍ୟାଦାରୁ ଲେଶମାତ୍ର ସ୍ଖଳିତ ହେଲେ ନାହିଁ। ସେ ତ ପ୍ରମାଣ କରି ଦେଖାଇଦେବାକୁ ଯାଇଥିଲେ ଯେ, ଯେପରି ନାରୀମାନଙ୍କ ପାଇଁ ପତିବ୍ରତା ଧର୍ମର ବିଧାନ ରହିଛି, ପୁରୁଷମାନଙ୍କ ପାଇଁ ମଧ୍ୟ ଠିକ୍ ସେହିପରି ‘ଏକପତ୍ନୀବ୍ରତ’ର ପରମ ଆବଶ୍ୟକତା ରହିଛି। ସ୍ତ୍ରୀ-ପୁରୁଷଙ୍କର ସମ୍ବନ୍ଧ କେବଳ ଯୌନସମ୍ଭୋଗ ସକାଶେ ନୁହେଁ, ବରଂ ଧର୍ମାଚରଣ ଲାଗି ଉଦ୍ଦିଷ୍ଟ।</p>
<p class="Text-ori">ଭଗବାନ ଶ୍ରୀରାମଙ୍କର ସୀତାଙ୍କ ପ୍ରତି କିଭଳି ଅତୁଟ ଅନାବିଳ ପ୍ରେମ ରହିଥିଲା, ରାମାୟଣରେ ସୀତାହରଣର ପରବର୍ତ୍ତୀ ପ୍ରସଙ୍ଗ ପାଠ ଓ ଅନୁଧ୍ୟାନ କଲେ ତାହାର କିଛି କିଛି ପରିଚୟ ମିଳିପାରେ। ଶ୍ରୀରାମ ଜଣେ ଶ୍ରେଷ୍ଠ ବୀର, ଧୀର ଓ ସହିଷ୍ଣୁ ପୁରୁଷ ଥିଲେ; ତଥାପି ସେତେବେଳେ ସେ ସୀତାବିରହଜନିତ ଦାରୁଣ ଦୁଃଖରେ ମ୍ରିୟମାଣ ହୋଇପଡ଼ିଲେ ଏବଂ ଜଣେ ସାଧାରଣ ବିରହୀ ପାଗଳ ପରି ପଶୁ-ପକ୍ଷୀ, ବୃକ୍ଷ-ଲତା ଏବଂ ପାହାଡ଼-ପର୍ବତ ଆଦି ସମସ୍ତଙ୍କୁ ସୀତାଙ୍କ ସନ୍ଧାନ ପଚାରି ପଚାରି, ଆଖିରୁ ଲୁହ ଝରାଇ ଝରାଇ ବନ ବନ ହୋଇ ବୁଲିବାରେ ଲାଗିଥିଲେ। ବେଳେ ବେଳେ ସେ ଶୋକରେ ମୂର୍ଚ୍ଛିତ ହୋଇ ତଳେ ପଡ଼ିଯାଉଥିଲେ ଏବଂ ‘‘ହା ସୀତେ ! ହା ସୀତେ !’’ ବୋଲି ଚିତ୍କାର କରି ଉଠୁଥିଲେ। ତାଙ୍କର ସେତେବେଳକାର ଅବସ୍ଥା ଥିଲା ଅତ୍ୟନ୍ତ କରୁଣ ଓ ହୃଦୟବିଦାରକ।</p>
<p class="Sub-Heading" xml:lang="en-US">ଭ୍ରାତୃପ୍ରେମ</p>
<p class="Text-ori">ଶ୍ରୀରାମଙ୍କର ଭ୍ରାତୃପ୍ରେମ ମଧ୍ୟ ଥିଲା ଅତୁଳନୀୟ। ବାଲ୍ୟକାଳରୁ ହିଁ ଭାଇମାନଙ୍କ ପ୍ରତି ଶ୍ରୀରାମଙ୍କର ଥିଲା ପ୍ରଗାଢ଼ ପ୍ରେମ। ସେ ସର୍ବଦା ସେମାନଙ୍କୁ ଆପଦବିପଦରୁ ରକ୍ଷା କରୁଥିଲେ ଏବଂ ସେମାନଙ୍କୁ ପ୍ରସନ୍ନ ରଖିବାକୁ ଚେଷ୍ଟା କରୁଥିଲେ। ଚାରିଭାଇଯାକ ସାଥି ହୋଇ ଅଶ୍ବାରୋହଣ କରି ବୁଲୁଥିଲେ। ରାମଚନ୍ଦ୍ରଙ୍କୁ ଯାହା କିଛି ଉତ୍ତମ ଖାଦ୍ୟ ବା ଉତ୍ତମ ବସ୍ତୁ ମିଳୁଥିଲା, ସେ ତାହା ପ୍ରଥମେ ନିଜ ଭାଇମାନଙ୍କୁ ଦେଇ ପରେ ନିଜେ ଭୋଜନ କରୁଥିଲେ ବା ନିଜେ ବ୍ୟବହାର କରୁଥିଲେ। ଶ୍ରୀରାମଙ୍କର ସବୁ ଭାଇଙ୍କ ପ୍ରତି ସମାନଭାବରେ ପୂର୍ଣ୍ଣପ୍ରେମ ରହିଥିଲା ଏବଂ ତାଙ୍କ ମନରେ କୌଣସି ଭେଦଭାବ ନ ଥିଲା; ତଥାପି ଲକ୍ଷ୍ମଣଙ୍କର ଶ୍ରୀରାମଙ୍କ ପ୍ରତି ବିଶେଷ ସ୍ନେହ ରହିଥିଲା। ସେ ଘଡ଼ିକ ପାଇଁ ମଧ୍ୟ ଶ୍ରୀରାମଙ୍କ ଠାରୁ ଅଲଗା ହୋଇ ରହିବାକୁ ଇଚ୍ଛା କରୁ ନ ଥିଲେ। ତାଙ୍କ ପକ୍ଷରେ ଶ୍ରୀରାମଙ୍କର ବିୟୋଗ ଅସହ୍ୟ ହୋଇପଡ଼ୁଥିଲା। ତେଣୁ ମୁନି ବିଶ୍ବାମିତ୍ରଙ୍କ ଯଜ୍ଞ ରକ୍ଷା ନିମନ୍ତେ ବି ସେ ଶ୍ରୀରାମଙ୍କ ସଙ୍ଗରେ ବନକୁ ଯାଇଥିଲେ। ସେଠାରେ ରାକ୍ଷସମାନଙ୍କୁ ନିହତ କରି ଦୁଇଭାଇ ଜନକପୁରରେ ପହଞ୍ଚିଲେ। ଧନୁଭଙ୍ଗ ହେଲା। ତା’ପରେ ବିବାହର ଆୟୋଜନ ହେଲା ଏବଂ ଚାରିଭାଇଙ୍କର ବିବାହ ଏକାସଙ୍ଗରେ ହେଲା। ବିବାହ ପରେ ଚାରିଭାଇ ଅଯୋଧ୍ୟାକୁ ଫେରି ପ୍ରେମପୂର୍ବକ ଚଳିଲେ।</p>
<p class="Text-ori"><span>କିଛିଦିନ ପରେ ଭରତ ଓ ଶତ୍ରୁଘ୍ନ ଦୁଇଭାଇ ନିଜ ମାମୁଙ୍କ ସହିତ ମାମୁଁ ଘରକୁ ଚାଲିଗଲେ। ଶ୍ରୀରାମ ଓ ଲକ୍ଷ୍ମଣ ପିତାଙ୍କ ଆଜ୍ଞାନୁସାରେ ପ୍ରଜାମାନଙ୍କର କାର୍ଯ୍ୟ କରିବାକୁ ଲାଗିଲେ। ଶ୍ରୀରାମଙ୍କର ପ୍ରେମପୂର୍ଣ୍ଣ ମଧୁର ବ୍ୟବହାର ତଥା ତାଙ୍କର ଉତ୍ତମ ଗୁଣ ଓ ଉତ୍ତମ ସ୍ବଭାବଦ୍ବାରା ସମସ୍ତ ନଗରବାସୀ ଏବଂ ନଗର ବାହାରେ ରହୁଥିବା ବ୍ରାହ୍ମଣ ଓ ଅନ୍ୟାନ୍ୟ ବର୍ଣ୍ଣର ଲୋକମାନେ ମୁଗ୍ଧ ହୋଇଗଲେ। ରାଜା ଦଶରଥ ମହର୍ଷି ବଶିଷ୍ଠଙ୍କର ଆଜ୍ଞା ଓ ପ୍ରଜାମାନଙ୍କ ସମ୍ମତିକ୍ରମେ ଶ୍ରୀରାମଙ୍କର ରାଜ୍ୟାଭିଷେକ କରିବା ନିମନ୍ତେ ନିଷ୍ପତ୍ତି ଗ୍ରହଣ କଲେ। ରାଜା ଦଶରଥଙ୍କ ମୁଖରୁ ନିଜ ରାଜ୍ୟାଭିଷେକ କଥା ଶୁଣି ଶ୍ରୀରାମ ମାତା କୌଶଲ୍ୟାଙ୍କ ଉଆସକୁ ଯାଇଥିଲେ। ମାତା ସୁମିତ୍ରା ଓ ଭାଇ ଲକ୍ଷ୍ମଣ ମଧ୍ୟ ସେଠାରେ ଉପସ୍ଥିତ ଥାଆନ୍ତି। ସେହି ସମୟରେ ଶ୍ରୀରାମ ନିଜର ସାନ ଭାଇ ଲକ୍ଷ୍ମଣକୁ କହିଥିଲେ</span>—</p>
<p class="Shlok">ଲକ୍ଷ୍ମଣେମାଂ ମୟା ସାର୍ଧଂ ପ୍ରଶାଧି ତ୍ବଂ ବସୁନ୍ଧରାମ୍। </p>
<p class="Shlok">ଦ୍ୱିତୀୟଂ ମେଽନ୍ତରାତ୍ମାନଂ ତ୍ୱାମିୟଂ ଶ୍ରୀରୂପସ୍ଥିତା ॥ </p>
<p class="Shlok">ସୌମିତ୍ରେ ଭୁଙ୍୷କ୍ଷ୍ୱ ଭୋଗାଂସ୍ତ୍ୱମିଷ୍ଟାନ୍ ରାଜ୍ୟଫଳାନି ଚ<span>।</span> </p>
<p class="Shlok">ଜୀବିତଂ ଚାପି ରାଜ୍ୟଂ ଚ ତଦର୍ଥମଭିକାମୟେ ॥</p>
<p class="Shlok-Right">(ବା.ରା. ୨୪/୪୩-୪୪) </p>
<p class="Text-ori">ଅର୍ଥାତ୍ ‘‘ଭାଇ ଲକ୍ଷ୍ମଣ ! ତୁ ମୋ ସହିତ ମିଶି ଏହି ପୃଥିବୀ ଶାସନ କର। ତୁ ହେଉଛୁ ମୋର ଦ୍ବିତୀୟ ଅନ୍ତରାତ୍ମା ପରି। ଏହି ରାଜଲକ୍ଷ୍ମୀ ବର୍ତ୍ତମାନ ତୋ ନିକଟରେ ଉପସ୍ଥିତ ହୋଇଛନ୍ତି। ବିଷୟଭୋଗ ଏବଂ ରାଜ୍ୟଲାଭର ଫଳ ଉପଭୋଗ କର। କେବଳ ତୋରି ପାଇଁ ମୁଁ ଏହି ଜୀବନ ଓ ରାଜ୍ୟ କାମନା କରୁଛି।’’</p>
<p class="Text-ori"><span>ଏହାପରେ ଏହି ଲୀଳାନାଟକର ପଟପରିବର୍ତ୍ତନ ହୋଇଗଲା। ମାତା କୈକେୟୀଙ୍କର ଇଚ୍ଛାନୁସାରେ ରାଜ୍ୟାଭିଷେକ ବନଗମନରେ ପରିଣତ ହୋଇଗଲା। ସୁମନ୍ତ୍ର ଡାକିବାକୁ ଆସିବାରୁ ଶ୍ରୀରାମ ରାଜମହଲକୁ ଗଲେ। ସେଠାରେ ମାତା କୈକେୟୀଙ୍କ ସହିତ କଥାବାର୍ତ୍ତା କରିବା ଭିତରେ ସେ ରାଜାଙ୍କର ବରଦାନ କଥା ଜାଣିବାକୁ ପାଇଲେ। ତାହା ଜାଣି ତାଙ୍କ ମନ ପ୍ରସନ୍ନ ହୋଇଉଠିଲା। ତା’ପରେ ସେ ମାତା କୌଶଲ୍ୟାଙ୍କ ଠାରୁ ବିଦାୟ ମାଗିବାକୁ ଗଲେ। ସେଠାରେ ମଧ୍ୟ ବହୁ ବିଷୟ ଆଲୋଚିତ ହେଲା; କିନ୍ତୁ ଭରତ ବା କୈକୟୀଙ୍କ ବିରୁଦ୍ଧରେ ଶ୍ରୀରାମ ଗୋଟିଏ ବି ଶବ୍ଦ ଉଚ୍ଚାରଣ କରିନାହାନ୍ତି; ବରଂ ଭରତଙ୍କର ବହୁ ପ୍ରଶଂସା କରିବା ସଙ୍ଗେ ସଙ୍ଗେ ସେ ମାତାଙ୍କୁ ଧୈର୍ଯ୍ୟ ଧରିବାକୁ ଅନୁରୋଧ କଲେ ଏବଂ କହିଲେ, ‘‘ମାଆ ମୋରି ପରି ଭରତ ତୁମର ସେବା କରିବ।’’ ସେହି ସମୟରେ ସୀତଙ୍କୁ ଘରେ ରହିବାପାଇଁ ବୁଝାଇ ଶ୍ରୀରାମ କହିଛନ୍ତି,</span> </p>
<p class="Shlok">ଭ୍ରାତୃପୁତ୍ରସମୌ ଚାପି ଦ୍ରଷ୍ଟବ୍ୟୌ ଚ ବିଶେଷତଃ।</p>
<p class="Shlok">ତ୍ୱୟା ଭରତଶତ୍ରୁଘ୍ନୌ ପ୍ରାଣୈଃ ପ୍ରିୟତରୌ ମମ ॥</p>
<p class="Shlok-Right">(ବା.ରା. ୨/୨୬/୩୩) </p>
<p class="Text-ori">‘ସୀତେ ! ଭରତ ଓ ଶତ୍ରୁଘ୍ନ ମୋର ପ୍ରାଣଠାରୁ ବି ଅଧିକ ପ୍ରିୟ। ତେଣୁ ତୁମେ ବିଶେଷ କରି ସେ ଦୁଇଜଣଙ୍କୁ ଭାଇ ବା ପୁଅ ପରି ଦେଖିବ।’</p>
<p class="Text-ori"><span>ବନବାସ ସମାଚାର ଶୁଣି ଲକ୍ଷ୍ମଣଙ୍କ ମନରେ ଭୀଷଣ ଦୁଃଖ ଓ କ୍ରୋଧ ଜାତ ହେଲା। ତାଙ୍କୁ ମଧ୍ୟ ଶ୍ରୀରାମ ନୀତି ଓ ଧର୍ମସମନ୍ବିତ କୋମଳ ମଧୁର ବଚନ କହି ଶାନ୍ତ କରାଇଲେ। ଲକ୍ଷ୍ମଣ ତାଙ୍କ ସହିତ ବନକୁ ଯିବାଲାଗି ଅନୁନୟବିନୟ କରିବାରୁ ସେହି ଘଡ଼ିସନ୍ଧିବେଳେ ଘରେ ରହିବାଟା ଲକ୍ଷ୍ମଣଙ୍କ ପକ୍ଷରେ ସମୀଚୀନ ବୋଲି ବୁଝାଇବାକୁ ଯାଇ ଶ୍ରୀରାମ କହିଲେ,</span></p>
<p class="Shlok">ସ୍ନିଗ୍ଧୋ ଧର୍ମରତୋ ଧୀରଂ ସତତଂ ସତ୍୷ପଥେ ସ୍ଥିତଃ।</p>
<p class="Shlok">ପ୍ରିୟଃ ପ୍ରାଣସମୋ ବଶ୍ୟୋ ବିଜେୟଶ୍ଚ ସଖା ଚ ମେ ॥</p>
<p class="Shlok-Right">(ବା.ରା. ୨/୩୧/୧୦) </p>
<p class="Text-ori">ଅର୍ଥାତ୍, ‘‘ଭାଇ ଲକ୍ଷ୍ମଣ ! ତୁ ହେଉଛୁ ମୋ ପ୍ରତି ସ୍ନେହପରାୟଣ, ଧର୍ମନିଷ୍ଠ, ଧୀର, ସର୍ବଦା ସନ୍ମାର୍ଗରେ ସ୍ଥିତ, ମୋର ପ୍ରାଣ ସମାନ ପ୍ରିୟ, ମୋର ବଶବର୍ତ୍ତୀ, ଆଜ୍ଞାକାରୀ ଓ ସଖା।’’</p>
<p class="Text-ori">ବହୁତ ବୁଝାଇବା ପରେ ମଧ୍ୟ ଲକ୍ଷ୍ମଣ ନିଜ ପ୍ରେମାନୁରକ୍ତି ନ ଛାଡ଼ିବାରୁ ତାଙ୍କର ସନ୍ତୋଷ ବିଧାନ ନିମନ୍ତେ ଶ୍ରୀରାମ ତାଙ୍କୁ ନିଜ ସହିତ ନେବାକୁ ସମ୍ମତ ହୋଇଗଲେ। ବନବାସ ସମୟରେ ମଧ୍ୟ ଶ୍ରୀରାମ ସବୁମନ୍ତେ ଲକ୍ଷ୍ମଣ ଓ ସୀତାଙ୍କୁ ସୁଖୀ କରାଇ ସଦା ପ୍ରସନ୍ନ ରଖିବାକୁ ଚେଷ୍ଟା କରୁଥିଲେ।</p>
<p class="Text-ori">ସୈନ୍ୟସାମନ୍ତ ଧରି ଭରତ ଚିତ୍ରକୂଟକୁ ଆସୁଥିବାର ସମାଚାର ପାଇ ଶ୍ରୀରାମପ୍ରେମୀ-ଲକ୍ଷ୍ମଣ ଭରତଙ୍କ ପ୍ରତି କ୍ଷୁବ୍ଧ ହୋଇଗଲେ; ସେ ଅକଥ୍ୟ, ଅନୁଚିତ ଶବ୍ଦ ପ୍ରୟୋଗ କରିବାକୁ ଆରମ୍ଭ କରିବାରୁ ଶ୍ରୀରାମ ଭରତଙ୍କର ବହୁ ପ୍ରଶଂସା କରି କହିଲେ,</p>
<p class="Shlok">ଧର୍ମମର୍ଥଂ ଚ କାମଂ ଚ ପୃଥିବୀଂ ଚାପି ଲକ୍ଷ୍ମଣ।</p>
<p class="Shlok"><span>ଇଚ୍ଛାମି ଭବତାମର୍ଥେ </span>ଏତତ୍ ପ୍ରତିଶୃଣୋମି ତେ।</p>
<p class="Shlok">ଭ୍ରାତୃଣାଂ ସଂଗ୍ରହାର୍ଥଂ ଚ ସୁଖାର୍ଥଂ ଚାପି ଲକ୍ଷ୍ମଣ।</p>
<p class="Shlok">ରାଜ୍ୟମପ୍ୟହମିଚ୍ଛାମି ସତ୍ୟେନାୟୁଧମାଲଭେ ॥</p>
<p class="Shlok">ଯଦ୍ ବିନା<span> ଭରତଂ ତ୍ବାଂ ଚ ଶତ୍ରୁଘ୍ନଂ ବାପି ମାନଦ।</span></p>
<p class="Shlok"><span>ଭବେନ୍ମମ ସୁଖଂ କିଞ୍ଚିଦ୍ ଭସ୍ମ </span>ତତ୍ କୁରୁତାଂ<span> ଶିଖୀ ॥</span></p>
<p class="Shlok">ସ୍ନେହେନାକ୍ରାନ୍ତହୃଦୟଃ ଶୋକେନାକୁଳିତେନ୍ଦ୍ରିୟଃ।</p>
<p class="Shlok"><span>ଦ୍ରଷ୍ଟୁମଭ୍ୟାଗତୋ ହ୍ୟେଷ ଭରତୋ ନାନ୍ୟଥାଽଽଗତଃ ॥</span></p>
<p class="Shlok-Right">(ବା.ରା. ୨/୯୭/୫-୬, ୮, ୧୧) </p>
<p class="Text-ori">‘‘ଲକ୍ଷ୍ମଣ ! ମୁଁ ପ୍ରତିଜ୍ଞା କରି କହୁଛି, କେବଳ ତୁମରିମାନଙ୍କ ପାଇଁ ମୁଁ ଧର୍ମ, ଅର୍ଥ, କାମ ଓ ସମଗ୍ର ପୃଥିବୀ ଗ୍ରହଣ କରିବାକୁ ଇଚ୍ଛା କରେ। ମୁଁ ଶସ୍ତ୍ର ଛୁଇଁ, ସତ୍ୟ କରି କହୁଛି, କେବଳ ଭାଇମାନଙ୍କର ସୁନ୍ଦର ପାଳନ ଏବଂ ସୁଖସାଧନ ନିମନ୍ତେ ହିଁ ମୁଁ ରାଜ୍ୟଲାଭର ଅଭିଳାଷ କରେ। ହେ ମାନଦ ! ହେ ବିନୟୀ ଭାଇ ! ଭରତକୁ ଛାଡ଼ି, ତୋତେ ଛାଡ଼ି ଏବଂ ଶତ୍ରୁଘ୍ନକୁ ଛାଡ଼ି ମୋର ଯଦି କିଛି ସୁଖ ହୁଏ, ତେବେ ସେ ସୁଖ ନିଆଁରେ ପଡ଼ି ପାଉଁଶ ହୋଇଯାଉ। ମୁଁ ନିର୍ବାସିତ ହୋଇ ବନବାସ କରୁଥିବା ଶୁଣି ଭରତ ସ୍ନେହପରବଶ ଓ ଶୋକାକୁଳ ହୋଇ ମୋତେ ଦେଖିବାକୁ ଏଠାକୁ ଆସୁଛନ୍ତି; ତାଙ୍କ ଆସିବାର ଅନ୍ୟ କୌଣସି ଉଦ୍ଦେଶ୍ୟ ନାହିଁ।’’</p>
<p class="Text-ori">ଏହା ଛଡ଼ା ସେତେବେଳେ ସେ ଆହୁରି ମଧ୍ୟ କହିଛନ୍ତି, ‘‘ମୋ ପ୍ରତି ପ୍ରତିକୂଳ ଆଚରଣ କରିବାର ଭାବନା ଭରତ କଦାପି ମନରେ ସୁଦ୍ଧା ପୋଷଣ କରିବେ ନାହିଁ। ତୋର ଯଦି ରାଜ୍ୟଲାଭ କରିବାର ଏକାନ୍ତ ଇଚ୍ଛା ଥାଏ, ତେବେ ମୁଁ ଭରତଙ୍କୁ କହି, ତା’ର ସୁବ୍ୟବସ୍ଥା କରିଦେବି।’’</p>
<p class="Text-ori">ଲକ୍ଷ୍ମଣଙ୍କ ମନରେ ଭରତଙ୍କ ପ୍ରତି ଯେଉଁ ସନ୍ଦେହ ଉପୁଜିଥିଲା, ଉପରୋକ୍ତ କଥା ଶୁଣିବାକ୍ଷଣି ତାହା ଦୂର ହୋଇଗଲା। ତା’ପରେ ଭରତ ଆଶ୍ରମରେ ପହଞ୍ଚି ଶ୍ରୀରାମଙ୍କ ଚରଣତଳେ ଲୋଟିଗଲେ। ତାହା ଦେଖୁ ଦେଖୁ ଶ୍ରୀରାମ ତାଙ୍କୁ ସ୍ବହସ୍ତରେ ତଳୁ ଉଠାଇଲେ; ପ୍ରେମପୂର୍ବକ ହୃଦୟରେ ଲଗାଇ କୋଳାଗ୍ରତ କଲେ। ତାଙ୍କୁ କୋଳରେ ବସାଇ, ତାଙ୍କ ମସ୍ତକ ଆଘ୍ରାଣ କରି ଆଦରପୂର୍ବକ ସକଳ ବୃତ୍ତାନ୍ତ ପଚାରିଲେ ଏବଂ କହିଲେ, ‘‘ଭାଇ ! ତୁମେ ବଳ୍୷କଳ ବସ୍ତ୍ର ପିନ୍ଧି ଓ ଜଟାଧାରଣ କରି ଏହି ଦୁର୍ଗମ ବନକୁ ଆସିବାର କାରଣ କ’ଣ ?’’ ସବୁ କଥା କହି ଭରତ ରାମଙ୍କୁ ଅଯୋଧ୍ୟା ଫେରାଇନେବା ନିମନ୍ତେ ଆପ୍ରାଣ ଉଦ୍ୟମ କଲେ। ଭରତ ଓ ରାମଙ୍କର ପରସ୍ପର ପ୍ରତି ସରଳ ଅନାବିଳ ପ୍ରେମ, ଅମାୟିକ କୋମଳ ବ୍ୟବହାର ଓ ମଧୁରଭାବର ଆଦାନପ୍ରଦାନ ଦେଖି ଉପସ୍ଥିତ ସକଳ ନରନାରୀ ସ୍ତମ୍ଭୀଭୂତ ହୋଇଗଲେ। ଶେଷରେ ଭରତ ଜାଣିପାରିଲେ ଯେ, ଶ୍ରୀରାମ ତାଙ୍କ ପ୍ରତିଜ୍ଞାରୁ ତିଳେମାତ୍ର ଟଳିବେ ନାହିଁ। ତେଣୁ ସେ ଶ୍ରୀରାମଙ୍କୁ ତାଙ୍କ ପାଦୁକା ଦେବାପାଇଁ ପ୍ରାର୍ଥନା କଲେ। ଭରତଙ୍କ ପ୍ରାର୍ଥନା ରକ୍ଷା କରି ଶ୍ରୀରାମ ତାଙ୍କୁ ନିଜ ପାଦୁକା ଦେଇ ବିଦା କରିଦେଲେ। ଭରତ ସେହି ପାଦୁକା ଦୁଇଟି ଅତି ଆଦର ସହକାରେ ମସ୍ତକରେ ଧାରଣ କରି ଅଯୋଧ୍ୟାକୁ ଫେରିଲେ। ଶ୍ରୀରାମଙ୍କର ସେହି ପାଦୁକା ଦୁଇଟିର ରାଜ୍ୟାଭିଷେକ କରି ସେ ତାହାର ଆଜ୍ଞାନୁସାରେ ରାଜ୍ୟଶାସନ କରିବାକୁ ଲାଗିଲେ ଏବଂ ଶ୍ରୀରାମଙ୍କ ପରି ମୁନିବେଶ ଧରି ନନ୍ଦିଗ୍ରାମରେ ରହିଲେ।</p>
<p class="Text-ori"><span>ତାପରେ ସୀତା ଅପହୃତା ହେଲେ। ଲଙ୍କା ଉପରେ ଆକ୍ରମଣ କରାଗଲା। ରାବଣ ସହିତ ଭୀଷଣ ଯୁଦ୍ଧ ହେଲା। ଯୁଦ୍ଧ ଚାଲିଥିବା ସମୟରେ ଦିନେ ରାବଣର ଶକ୍ତି ପ୍ରୟୋଗରେ ଲକ୍ଷ୍ମଣ ମୂର୍ଚ୍ଛିତ ହୋଇଯିବାରୁ ଶ୍ରୀରାମ ଯେପରି ବିଳାପଲୀଳା କଲେ, ସେଥିରୁ ଭାଇ ଲକ୍ଷ୍ମଣଙ୍କ ପ୍ରତି ତାଙ୍କର କେତେ ଯେ ପ୍ରେମ ଥିଲା, ତାହା ସ୍ପଷ୍ଟରୂପେ ଜଣାପଡେ଼। ଶ୍ରୀରାମ ବିଳାପ କରି କହିଥିଲେ,</span></p>
<p class="Shlok">ଯଥୈବ ମାଂ ବନଂ ଯାନ୍ତମନୁଯାତି ମହାଦ୍ୟୁତିଃ।</p>
<p class="Shlok">ଅହମପ୍ୟନୁୟାସ୍ୟାମି ତଥୈବୈନଂ ଯମକ୍ଷୟମ୍ ॥ </p>
<p class="Shlok">ଇଷ୍ଟବନ୍ଧୁଜନୋ ନିତ୍ୟଂ ମାଂ ସ ନିତ୍ୟମନୁବ୍ରତଃ। </p>
<p class="Shlok">ଇମାମବସ୍ଥାଂ ଗମିତୋ ରାକ୍ଷସୈଃ କୂଟଯୋଧିଭିଃ ॥</p>
<p class="Shlok-Right">(ବା.ରା. ୬/୧୦୧/୧୩-୧୪) </p>
<p class="Text-ori">‘‘ମୁଁ ବନକୁ ଆସିବା ସମୟରେ ମହାତେଜସ୍ବୀ ଲକ୍ଷ୍ମଣ ଯେପରି ମୋର ଅନୁସରଣ କରିଥିଲା, ବର୍ତ୍ତମାନ ମୁଁ ମଧ୍ୟ ସେହିପରି ତାର ଅନୁସରଣ କରି ଯମପୁର ଚାଲିଯିବି। ସେ ସଦାସର୍ବଦା ମୋର ପ୍ରିୟ ଭାଇ ଏବଂ ଅନୁଗାମୀ ଥିଲା। ହାୟ ! କପଟଯୁଦ୍ଧ କରୁଥିବା ରାକ୍ଷସମାନେ ଆଜି ତାକୁ ଏପରି ଦୁରବସ୍ଥାରେ ପକାଇଦେଲେ !’’</p>
<p class="Text-ori">ଯେଉଁ ଭାଇ ନିଜର ସର୍ବସ୍ବ ଜଳାଞ୍ଜଳି ଦେଇ ମରଣ ବରଣ କରିବାକୁ ଏବଂ ସକଳ ପ୍ରକାର କଷ୍ଟ ସ୍ବୀକର କରିବାକୁ ସଦାତତ୍ପର ଓ ସଦାପ୍ରସ୍ତୁତ ରହିଥାଏ, ତା’ପାଇଁ କୌଣସି ଚିନ୍ତା ଓ ବିଳାପ କରିବା ତ ଉଚିତ ଥିଲା; କିନ୍ତୁ ଶ୍ରୀରାମ ଏହି ବିଷୟରେ ବିଳାପର ପରାକାଷ୍ଠା ଦେଖାଇ ଭ୍ରାତୃପ୍ରେମର ଅତି ସୁନ୍ଦର ଶିକ୍ଷା ପ୍ରଦାନ କରିଛନ୍ତି।</p>
<p class="Text-ori">ଶ୍ରୀହନୁମାନଙ୍କ ଦ୍ବାରା ସଞ୍ଜୀବନୀ ଓଷଧି ଅଣାଇ ସୁଷେଣ ଲକ୍ଷ୍ମଣଙ୍କୁ ଆରୋଗ୍ୟ କରିଦେଲେ। ଯୁଦ୍ଧରେ ରାବଣ ନିହତ ହେଲା। ଶ୍ରୀରାମ ଲଙ୍କାରେ ବିଜୟ ପତାକା ଉଡ଼ାଇଲେ। ସେ ଯେତେବେଳେ ଅଯୋଧ୍ୟା ପ୍ରତ୍ୟାବର୍ତ୍ତନ ନିମନ୍ତେ ପ୍ରସ୍ତୁତ ହେଲେ, ସେତେବେଳେ ବିଭୀଷଣ ଶ୍ରୀରାମଙ୍କୁ ଅତ୍ୟନ୍ତ ଆଦର ଓ ବିନୟପୂର୍ବକ ଲଙ୍କାରେ କିଛିଦିନ ରହିବାପାଇଁ ଅନୁରୋଧ କଲେ। ଶ୍ରୀରାମ ତାହାର ଉତ୍ତର ଦେଲେ,</p>
<p class="Shlok">ନ ଖଳ୍ୱେତନ୍ନ କୁର୍ଯ୍ୟାଂ ତେ ବଚନଂ ରାକ୍ଷସେଶ୍ୱର<span>।</span></p>
<p class="Shlok">ତଂ ତୁ ମେ ଭ୍ରାତରଂ ଦ୍ରଷ୍ଟୁଂ ଭରତଂ ତ୍ୱରତେ ମନଃ ॥</p>
<p class="Shlok">ମାଂ ନିବର୍ତ୍ତୟିତୁଂ ଯୋଽସୌ ଚିତ୍ରକୂଟମୁପାଗତଃ।</p>
<p class="Shlok">ଶିରସା ଯାଚତୋ ଯସ୍ୟ ବଚନଂ ନ କୃତଂ ମୟା ॥</p>
<p class="Shlok-Right">(ବା.ରା. ୬/୧୨୧/୧୮-୧୯)</p>
<p class="Text-ori">‘‘ହେ ରାକ୍ଷସେଶ୍ବର ! ତୁମର ଅନୁରୋଧ ଯେ ମୁଁ ରକ୍ଷା ନ କରିବି, ତାହା ନୁହେଁ। କିନ୍ତୁ ଭାଇ ଭରତଙ୍କୁ ଦେଖିବାପାଇଁ ମୋର ମନ ଚଞ୍ଚଳ ହୋଇ ଉଠୁଛି। ଯେଉଁ ଭାଇ ଚିତ୍ରକୂଟ ପର୍ବତକୁ ଆସି, ନତମସ୍ତକ ହୋଇ, ମୋତେ ଫେରାଇ ନେବାକୁ ପ୍ରାର୍ଥନା କରିଥିଲେ ସୁଦ୍ଧା ମୁଁ ତାହା ରଖି ନ ଥିଲି, ସେହି ପ୍ରାଣପ୍ରିୟ ଭାଇ ଭରତଙ୍କ ସହିତ ମିଳିତ ହେବାକୁ, ତାଙ୍କୁ ସାକ୍ଷାତ କରିବାକୁ ମୁଁ ବର୍ତ୍ତମାନ କିପରି ବିଳମ୍ବ କରିପାରିବି !’’</p>
<p class="Text-ori">ଏହାପରେ ବିମାନ ଆରୋହଣ କରି ଶ୍ରୀରାମ ସୀତା, ଲକ୍ଷ୍ମଣ ଏବଂ ଅନ୍ୟାନ୍ୟ ମିତ୍ରଙ୍କ ସହିତ ଅଯୋଧ୍ୟାରେ ପହଞ୍ଚିଲେ। ସେଠାରେ ମଧ୍ୟ ଭରତଙ୍କ ସହିତ ଭେଟ ହେବା ସମୟରେ ସେ ଅପୂର୍ବ ଭ୍ରାତୃପ୍ରେମ ଦେଖାଇଛନ୍ତି।</p>
<p class="Text-ori">ରାଜ୍ୟଶାସନ କରୁଥିବାବେଳେ ମଧ୍ୟ ଶ୍ରୀରାମ ପ୍ରତ୍ୟେକ କାର୍ଯ୍ୟରେ ନିଜ ଭାଇମାନଙ୍କର ପରାମର୍ଶ ଗ୍ରହଣ କରୁଥିଲେ। ଯେକୌଣସି ପ୍ରକାରେ ସେମାନଙ୍କୁ ପ୍ରସନ୍ନ ରଖିବାପାଇଁ ସେ ସର୍ବଦା ଯତ୍ନଶୀଳ ଥିଲେ।</p>
<p class="Text-ori">ଥରେ ଲବଣାସୁରର ଅତ୍ୟାଚାରରେ ଅତିଷ୍ଠ ହୋଇ ତାକୁ ନିହତ କରିବା ନିମନ୍ତେ ମୁନିଋଷିମାନେ ଭଗବାନ ଶ୍ରୀରାମଙ୍କୁ ପ୍ରାର୍ଥନା କଲେ। ଭଗବାନ ରାଜସଭାରେ ପଚାରିଲେ, ‘‘ଲବଣାସୁରକୁ କିଏ ବଧ କରିବ ? ଏହି କାର୍ଯ୍ୟର ଦାୟିତ୍ବ କାହା ଉପରେ ନ୍ୟସ୍ତ କରାଯିବ ?’’ ଭରତ ତାକୁ ବଧ କରିବାକୁ ତତ୍୷କ୍ଷଣାତ୍ ଆଗ୍ରହ ପ୍ରକାଶ କଲେ। ତାହା ଶୁଣି ଶତ୍ରୁଘ୍ନ କହିଲେ, ‘ଭ୍ରାତା ଭରତ ତ ଆହୁରି ଅନେକ କାର୍ଯ୍ୟ କରିଛନ୍ତି; ଆପଣଙ୍କ ପାଇଁ ନାହିଁ ନ ଥିବା କଷ୍ଟ ସହିଛନ୍ତି; ସେ ପୁଣି ବୟସରେ ମୋ’ଠାରୁ ବଡ଼। ମୋ’ପରି ସେବକ ଥାଉ ଥାଉ ତାଙ୍କୁ ଏହି ଦାୟିତ୍ବ ଦେଇ ଭାରାକ୍ରାନ୍ତ କରିବା ଉଚିତ ନୁହେଁ। ଏହି କାର୍ଯ୍ୟ ସାଧନ ନିମନ୍ତେ ମୋତେ ହିଁ ଆଦେଶ ପ୍ରଦାନ କରାଯିବା ଉଚିତ।’’ ଶ୍ରୀରାମ ତାଙ୍କର ଅନୁରୋଧ ରକ୍ଷା କରି କହିଲେ, ‘‘ତୁମକୁ ହିଁ ସେହି ରାଜ୍ୟ ଭୋଗ କରିବାକୁ ପଡ଼ିବ; ମୋ’ ଆଜ୍ଞାର ପ୍ରତିବାଦ କର ନାହିଁ।’’ ରାଜ୍ୟାଭିଷେକ କଥା ଶତ୍ରୁଘ୍ନଙ୍କୁ ବଡ଼ ଖରାପ ଲାଗିଲା। ସେ ଅତ୍ୟନ୍ତ ଅନୁତାପ କଲେ। କିନ୍ତୁ ଶ୍ରୀରାମଙ୍କର ଆଦେଶ ହୋଇଥିବାରୁ ସେ କୌଣସି ଦ୍ବିଧା ବୋଧ ନ କରି ତାହା ଶିରୋଧାର୍ଯ୍ୟ କଲେ। ଏହିପରିଭାବରେ କନିଷ୍ଠ ଭ୍ରାତାମାନଙ୍କୁ କଠିନ ସ୍ନେହପାଶରେ ବନ୍ଧନ କରି ସେମାନଙ୍କର ରାଜ୍ୟଭୋଗର କାମନା ନ ଥିଲେ ମଧ୍ୟ ସେମାନଙ୍କୁ ରାଜ୍ୟସୁଖ ପ୍ରଦାନ କରିବା ହିଁ ଥିଲା ଜ୍ୟେଷ୍ଠଭ୍ରାତା ଶ୍ରୀରାମଙ୍କର ଔଦାର୍ଯ୍ୟ।</p>
<p class="Text-ori"><span>ପରେ ପ୍ରତିଜ୍ଞାବଦ୍ଧ ହୋଇଥିବାରୁ ଯେତେବେଳେ ଅନୁଜ ଲକ୍ଷ୍ମଣଙ୍କୁ ତ୍ୟାଗ କରିବାକୁ ପଡ଼ିଲା, ସେତେବେଳେ ଲକ୍ଷ୍ମଣଙ୍କର ବିୟୋଗ ଶ୍ରୀରାମଙ୍କ ପକ୍ଷରେ ଅସହ୍ୟ ହୋଇପଡ଼ିଲା। ସେହି ପ୍ରସଙ୍ଗ ବର୍ଣ୍ଣନା କରିବାକୁ ଯାଇ କବି କଣ କହିଛନ୍ତି, ଦେଖନ୍ତୁ</span>—<span></span></p>
<p class="Shlok">ବିସୃଜ୍ୟ ଲକ୍ଷ୍ମଣଂ ରାମୋ ଦୁଃଖଶୋକସମନ୍ବିତଃ। </p>
<p class="Shlok">ପୁରୋଧସଂ ମନ୍ତ୍ରିଣଶ୍ଚ ନୈଗମାଂଶ୍ଚେଦମବ୍ରବୀତ୍ ॥ </p>
<p class="Shlok">ଅଦ୍ୟ ରାଜ୍ୟେଽଭିଷେକ୍ଷାମି ଭରତଂ ଧର୍ମବତ୍ସଳମ୍। </p>
<p class="Shlok">ଅଯୋଧ୍ୟାୟାଃ ପତିଂ ବୀରଂ ତତୋ ଯାସ୍ୟାମ୍ୟହଂ ବନମ୍ ॥ </p>
<p class="Shlok">ପ୍ରବେଶୟତ ସମ୍ବାରାନ୍ ମା ଭୃତ୍ କାଳାତ୍ୟାୟୋ ଯଥା।</p>
<p class="Shlok">ଅଦୈବାହଂ ଗମିଷ୍ୟାମି ଲକ୍ଷ୍ମଣେନଗତାଂ ଗତିମ୍ ॥</p>
<p class="Shlok-Right">(ବା.ରା. ୭/୧୦୭/୧-୩) </p>
<p class="Text-ori">ଲକ୍ଷ୍ମଣଙ୍କୁ ତ୍ୟାଗ କରି ରାମ ଦୁଃଖ ଓ ଶୋକରେ ସନ୍ତପ୍ତ ହୋଇଗଲେ; ପୁରୋହିତ, ମନ୍ତ୍ରୀ ଏବଂ ଶାସ୍ତ୍ରବିଶାରଦମାନଙ୍କୁ ଡକାଇ କହିଲେ, ‘‘ଆଜି ମୁଁ ଅଯୋଧ୍ୟାର ରାଜସିଂହାସନରେ ଧର୍ମବତ୍ସଳ ବୀର ଭରତଙ୍କୁ ଅଯୋଧ୍ୟାପତିରୂପେ ଅଭିଷିକ୍ତ କରାଇବି ଏବଂ ତା’ପରେ ବନକୁ ଚାଲିଯିବି। ସୁତରାଂ ଅତି ଶୀଘ୍ର ଅଭିଷେକର ସମସ୍ତ ସାମଗ୍ରୀ ଆଣି ପହଞ୍ଚାଅ; ଆଉ କାଳବିଳମ୍ବ ନ ହେଉ; କାରଣ ଆଜି ହିଁ ଲକ୍ଷ୍ମଣ ଯେଉଁଆଡେ଼ ଯାଇଛି, ମୁଁ ସେହିଆଡ଼କୁ ଚାଲିଯିବି।’’</p>
<p class="Text-ori">ଏହା ଶୁଣିଲାକ୍ଷଣି ଭରତ ରାଜ୍ୟଭୋଗର ନିନ୍ଦା କରି କହିଲେ, ‘‘ମୁଁ ଆପଣଙ୍କ ବିନା ସମଗ୍ର ପୃଥିବୀର ରାଜତ୍ବ କ’ଣ, ଅନ୍ୟ କିଛି ବି ଇଚ୍ଛା କରେ ନାହିଁ; ଅତଏବ ମୋତେ ମଧ୍ୟ ଆପଣଙ୍କ ସହିତ ଯିବାକୁ ଆଜ୍ଞା ପ୍ରଦାନ କରନ୍ତୁ।’’ ଶେଷରେ ଭରତଙ୍କର କହିବା ଅନୁସାରେ ଶତ୍ରୁଘ୍ନଙ୍କୁ ମଧ୍ୟ ମଥୁରାରୁ ଡକାଇ ଅଣାଗଲା ଏବଂ ମାନବ-ଲୀଳା-ନାଟକର ଅବସାନ ଘଟାଇ ନିଜ ଭାଇମାନଙ୍କ ସହିତ ଶ୍ରୀରାମ ପରମଧାମକୁ ଗମନ କଲେ।</p>
<p class="Text-ori">ଶ୍ରୀରାମଙ୍କ ଭ୍ରାତୃପ୍ରେମର ଏହା ଏକ ଦିଗ୍୷ଦର୍ଶନମାତ୍ର। ଭାଇମାନଙ୍କ ନିମନ୍ତେ ହିଁ ରାଜ୍ୟ ଗ୍ରହଣ କରିବା; ଭାଇ ଭରତଙ୍କର ରାଜ୍ୟାଭିଷେକ ପ୍ରସ୍ତାବ ଶୁଣି, ପରମ ଆନନ୍ଦିତ ହୋଇ ନିଜର ଅଧିକାର ତ୍ୟାଗ କରିଦେବା; ଯାହାଙ୍କ ଯୋଗୁ ନିଜ ରାଜ୍ୟାଭିଷେକ ବନ୍ଦ ହୋଇଗଲା, ନିଜ ରାଜ୍ୟାଭିଷେକରେ ପୂର୍ଣ୍ଣଚ୍ଛେଦ ପଡ଼ିଗଲା, ସେହି ଭ୍ରାତୃମାତା କୈକେୟୀଙ୍କ ପ୍ରତି ପୂର୍ବବତ୍ ଭକ୍ତି କରିବା; ମୁକ୍ତକଣ୍ଠରେ ଭରତଙ୍କର ଗୁଣଗାନ କରିବା; ଭରତଙ୍କ ଉପରେ ସନ୍ଦେହ ଓ କ୍ରୋଧ କରିବାରୁ ଲକ୍ଷ୍ମଣଙ୍କୁ ବୋଧ କରାଇବା; ଲକ୍ଷ୍ମଣଙ୍କ ଶକ୍ତିଭେଦ ସମୟରେ ପ୍ରାଣ ବିସର୍ଜନ କରିବାକୁ ପ୍ରସ୍ତୁତ ହୋଇଯିବା; ସମୟେ ସମୟେ ଭାଇମାନଙ୍କୁ ପବିତ୍ର ଶିକ୍ଷା ପ୍ରଦାନ କରିବା; ସ୍ବାର୍ଥତ୍ୟାଗ କରି ସମସ୍ତଙ୍କୁ ସ୍ନେହ, ଆଦର କରିବା; ଶତ୍ରୁଘ୍ନଙ୍କୁ ବାଧ୍ୟ କରାଇ ରାଜ୍ୟ ପ୍ରଦାନ କରିବା; ଲକ୍ଷ୍ମଣଙ୍କ ବିୟୋଗ ସହ୍ୟ କରି ନ ପାରି ପରମଧାମରେ ପଦାର୍ପଣ କରିବା ଇତ୍ୟାଦି ଶ୍ରୀରାମଙ୍କର ଆଦର୍ଶଣୀୟ ତଥା ଭ୍ରାତୃପ୍ରେମପୂର୍ଣ୍ଣ କାର୍ଯ୍ୟାବଳୀରୁ ଆମେ ସମସ୍ତେ ଯଥୋଚିତ ଶିକ୍ଷା ଗ୍ରହଣ କରିବା ଉଚିତ।</p>
<p class="Sub-Heading" xml:lang="en-US">ସଖ୍ୟପ୍ରେମ</p>
<p class="Text-ori"><span>ନିଜ ମିତ୍ରମାନଙ୍କ ସହିତ ମଧ୍ୟ ଶ୍ରୀରାମଙ୍କର ଅନୁପମ ପ୍ରେମପୂର୍ଣ୍ଣ ଅମାୟିକ ମଧୁର ବ୍ୟବହାର ରହିଥିଲା। ସେ ନିଜ ମିତ୍ରମାନଙ୍କ ପାଇଁ ଯାହା କିଛି ବି କରୁଥିଲେ, ସେସବୁକୁ ଅତି ସାମାନ୍ୟ ବୋଲି ଭାବୁଥିଲେ; କିନ୍ତୁ ମିତ୍ରମାନଙ୍କର ଛୋଟ ଛୋଟ କାର୍ଯ୍ୟର ବି ଭୂୟସୀ ପ୍ରଶଂସା କରୁଥିଲେ। ଏହାର ଗୋଟିଏ ଛୋଟ ଉଦାହରଣ ଏଠାରେ ଦିଆଯାଉଛି। ଅଯୋଧ୍ୟାରେ ଭଗବାନଙ୍କ ରାଜ୍ୟାଭିଷେକ ହୋଇସାରିବା ପରେ ବାନରମାନଙ୍କୁ ବିଦାୟ ଦେବା ସମୟରେ ମୁଖ୍ୟ ମୁଖ୍ୟ ବାନରମାନଙ୍କୁ ନିଜ ପାଖକୁ ଡକାଇ ଆଣି ଶ୍ରୀରାମଚନ୍ଦ୍ର ସେମାନଙ୍କୁ ପ୍ରେମପୂର୍ଣ୍ଣ ଦୃଷ୍ଟିରେ ଚାହିଁଲେ ଓ ଅତ୍ୟନ୍ତ ସୁନ୍ଦର ମଧୁର ବାଣୀରେ କହିଲେ,</span></p>
<p class="Shlok">ସୁହୃଦୋ ମେ ଭବନ୍ତଶ୍ଚ ଶରୀରଂ ଭ୍ରାତରସ୍ତଥା ॥ </p>
<p class="Shlok">ଯୁକ୍ଷ୍ମାଭିରୁଦ୍ଧୃତଶ୍ଚାହଂ ବ୍ୟସନାତ୍ କାନନୌକସଃ। </p>
<p class="Shlok">ଧନ୍ୟୋ ରାଜା ଚ ସୁଗ୍ରୀବୋ ଭବଦ୍୷ଭିଃ ସୁହୃଦାଂ ବରୈଃ ॥</p>
<p class="Shlok-Right">(ବା.ରା. ୭/୩୯/୨୩-୨୪) </p>
<p class="Text-ori">‘‘ହେ ବନଚାରୀ ବାନରଗଣ ! ଆପଣମାନେ ସମସ୍ତେ ଯେ କେବଳ ମୋର ଉପକାରୀ ମିତ୍ର, ତାହା ନୁହେଁ; ଆପଣମାନେ ହେଉଛନ୍ତି ମୋର ଶରୀର ତଥା ସହୋଦର ଭାଇମାନଙ୍କ ସହିତ ସମାନ। ଆପଣମାନେ ହିଁ ମୋତେ ବିରାଟ ବିପଦରୁ ଉଦ୍ଧାର କରିଛନ୍ତି। ଯେଉଁ ରାଜା ସୁଗ୍ରୀବଙ୍କର ଆପଣମାନଙ୍କ ପରି ହିତୈଷୀ ମିତ୍ର ଅଛନ୍ତି, ସେ ବାସ୍ତବିକ ଧନ୍ୟ।’’ ତା’ ଛଡ଼ା ଅନ୍ୟାନ୍ୟ ଅନେକ ସ୍ଥାନରେ ଶ୍ରୀରାମ ନିଜ ମିତ୍ରମାନଙ୍କ ପ୍ରତି ପ୍ରେମର ପରାକାଷ୍ଠା ପ୍ରଦର୍ଶନ କରିଛନ୍ତି। ସୁଗ୍ରୀବ ପ୍ରଭୃତି ମିତ୍ରମାନେ ମଧ୍ୟ ଭଗବାନଙ୍କ ସଖ୍ୟପ୍ରେମର ଭୂୟସୀ ପ୍ରଶଂସା କରିଛନ୍ତି। ସେମାନେ ତାଙ୍କର ପ୍ରୀତିପୂର୍ଣ୍ଣ ସରଳ ମଧୁର ବ୍ୟବହାରରେ ଏତେ ବିମୁଗ୍ଧ ହୋଇଯାଇଥିଲେ ଯେ, ଧନ, ଜନ ତଥା ଇନ୍ଦ୍ରିୟସୁଖଦାୟୀ ଭୋଗ୍ୟ ସାମଗ୍ରୀ ଆଦି ସବୁକିଛି ପାଶୋରି ଯାଇଥିଲେ। ସେମାନେ ପ୍ରତିମୁହୂର୍ତ୍ତରେ ଶ୍ରୀରାମଚନ୍ଦ୍ରଙ୍କ ନିମନ୍ତେ ନିଜ ପ୍ରାଣ ଉତ୍ସର୍ଗ କରିଦେବାକୁ ପ୍ରସ୍ତୁତ ଥିଲେ। ଧନ୍ୟ ଶ୍ରୀରାମ ! ଧନ୍ୟ ତାଙ୍କର ମିତ୍ର ! ମିତ୍ରତା ହେବ ତ, ଏହିପରି ହେବା ବାଂଛନୀୟ।</p>
<p class="Sub-Heading" xml:lang="en-US">ଶରଣାଗତ-ବତ୍ସଳତା</p>
<p class="Text-ori">ବାଲ୍ମୀକି ରାମାୟଣର ବିଭିନ୍ନ ସ୍ଥାନରେ ଶ୍ରୀରାମଙ୍କର ଶରଣାଗତ-ବତ୍ସଳତାର ବର୍ଣ୍ଣନା ଦେଖିବାକୁ ମିଳେ। କିନ୍ତୁ ରାବଣଦ୍ବାରା ଅପମାନିତ, ଲାଂଛିତ ହୋଇ ବିଭୀଷଣ ଭଗବାନ ଶ୍ରୀରାମଙ୍କ ଠାରେ ଶରଣ ଗ୍ରହଣ କରିବାକୁ ଆସିବାବେଳର ପ୍ରସଙ୍ଗ ହିଁ ବିଶେଷଭାବେ ଭକ୍ତମାନଙ୍କ ହୃଦୟରେ ଉତ୍ସାହ ଓ ଆନନ୍ଦର ଲହରୀ ସୃଷ୍ଟି କରିଥାଏ।</p>
<p class="Text-ori">ଧର୍ମାନୁମୋଦିତ ଏବଂ ନ୍ୟାୟସଙ୍ଗତ କଥା କହିବା ପରେ ମଧ୍ୟ ରାବଣ ବିଭୀଷଣଙ୍କ ଅନୁରୋଧ ରକ୍ଷା କଲା ନାହିଁ; ବରଂ ରାଜଦରବାରରେ ସମସ୍ତଙ୍କ ଉପସ୍ଥିତିରେ ତାଙ୍କୁ ଅପମାନିତ କଲା। ସୁତରାଂ ବିଭୀଷଣ ସେଠାରୁ ନିରାଶ ହୋଇ ଶୋକସନ୍ତପ୍ତ ଚିତ୍ତରେ ଶ୍ରୀରାମଙ୍କ ଶରଣ ଗ୍ରହଣ କରିବାକୁ ଚାଲିଗଲେ। ତାଙ୍କୁ ଆକାଶ ମାର୍ଗରେ ଆସୁଥିବାର ଦେଖି ସୁଗ୍ରୀବ ସକଳ ବାନରଙ୍କୁ ସତର୍କ ରହିବାକୁ କହିଦେଲେ। ଇତି ମଧ୍ୟରେ ବିଭୀଷଣ ଆସି, ଆକାଶରେ ଠିଆ ହୋଇ ଉଚ୍ଚ ସ୍ବରରେ କହିଲେ, ‘‘ମୁଁ ହେଉଛି ଦୁରାତ୍ମା ରାବଣର ସାନଭାଇ। ମୋର ନାମ ବିଭୀଷଣ। ମୁଁ ରାବଣଦ୍ବାରା ଅପମାନିତ ଓ ବିତାଡ଼ିତ ହୋଇ ଭଗବାନ ଶ୍ରୀରାମଙ୍କ ଚରଣରେ ଶରଣ ଗ୍ରହଣ କରିବାକୁ ଆସିଛି। ସମସ୍ତଙ୍କର ଶରଣଦାତା ଶ୍ରୀରାମଙ୍କୁ ମୋ ଆସିବାର ସମ୍ବାଦ ଦିଅନ୍ତୁ।’’</p>
<p class="Text-ori"><span>ଏହା ଶୁଣି ସୁଗ୍ରୀବ ତତ୍୷କ୍ଷଣାତ୍ ଭଗବାନ ଶ୍ରୀରାମଙ୍କ ନିକଟକୁ ଚାଲିଗଲେ ଏବଂ ରାକ୍ଷସମାନଙ୍କର କ୍ରୂର ତଥା କପଟ ସ୍ବଭାବର ବର୍ଣ୍ଣନା କରି, ଶ୍ରୀରାମଙ୍କୁ ସାବଧାନ କରାଇଦେଇ ରାବଣର ସାନଭାଇ ବିଭୀଷଣ ଆସିଥିବାର ସୂଚନା ଦେଲେ। ତା’ସହିତ ସେ କହିଲେ, ‘‘ଭଲରୂପେ ପରୀକ୍ଷା କରି, ଆଗପଛ ବିଚାର କରି, ଯାହା ଉଚିତ ଭାବୁଛନ୍ତି, ତାହା କରନ୍ତୁ।’’ ଏପରିଭାବରେ ସେଠାରେ ଉପସ୍ଥିତ ଥିବା ଅନ୍ୟ ବାନରମାନେ ମଧ୍ୟ ନିଜ ନିଜର ମତାମତ ପ୍ରଦାନ କଲେ। ବର୍ତ୍ତମାନର ଘଡ଼ିସନ୍ଧି ମୁହୂର୍ତ୍ତରେ ବିଭୀଷଣଙ୍କର ଆସିବାଟା ସନ୍ଦେହଜନକ ବୋଲି ସମସ୍ତେ ପ୍ରକାଶ କଲେ। କିନ୍ତୁ ହନୁମାନ ଅତ୍ୟନ୍ତ ନମ୍ରତାର ସହିତ ବିଭିନ୍ନ ପ୍ରକାର ଯୁକ୍ତି ଦର୍ଶାଇ ବିଭୀଷଣ ନିର୍ଦ୍ଦୋଷ ଏବଂ ବାସ୍ତବିକ ଶରଣାପନ୍ନ ବୋଲି ବିଚାର କରିବାପାଇଁ ପ୍ରଭୁଙ୍କୁ ପରାମର୍ଶ ଦେଲେ। ସମସ୍ତଙ୍କ କଥା ଶୁଣିସାରିବା ପରେ ଭଗବାନ ଶ୍ରୀରାମ କହିଲେ,</span></p>
<p class="Shlok">ମିତ୍ରଭାବେନ ସଂପ୍ରାପ୍ତଂ ନ ତ୍ୟଜେୟଂ କଥଞ୍ଚନ।</p>
<p class="Shlok">ଦୋଷୋ ଯଦ୍ୟପି ତସ୍ୟ ସ୍ୟାତ୍ ସତାମେତଦଗର୍ହିତମ୍ ॥</p>
<p class="Shlok-Right">(ବା.ରା. ୬/୧୮/୩) </p>
<p class="Text-ori"><span>ଅର୍ଥାତ୍</span>—<span>‘‘ବିଭୀଷଣ ମୋ ନିକଟକୁ ମିତ୍ରଭାବ ନେଇ ଆସିଛନ୍ତି; ସୁତରାଂ ତାଙ୍କର କିଛି ଦୋଷ ଥିଲେ ମଧ୍ୟ ମୁଁ ତାଙ୍କୁ କଦାପି ପରିତ୍ୟାଗ କରିପାରିବି ନାହିଁ; କାରଣ ଶରଣାଗତ ବ୍ୟକ୍ତିଙ୍କୁ ଆଶ୍ରୟ ଦେବା ସାଧୁବ୍ୟକ୍ତିଙ୍କ ପକ୍ଷରେ ଅନିନ୍ଦନୀୟ।’’ ତାହା ଶୁଣି ମଧ୍ୟ ସୁଗ୍ରୀବ ସନ୍ତୁଷ୍ଟ ହେଲେ ନାହିଁ। ଏହାଦ୍ବାରା ବିପଦ ଓ ଭୟର ଯଥେଷ୍ଟ ସମ୍ଭାବନା ରହିଛି ବୋଲି ଦର୍ଶାଇ ସେ ଅନେକ କଥା କହିଲେ। ତେଣୁ ଶ୍ରୀରାମ ସୁଗ୍ରୀବଙ୍କୁ ପୁଣିଥରେ ବୁଝାଇଲେ,</span></p>
<p class="Shlok">ପିଶାଚାନ୍ ଦାନବାନ୍ ଯକ୍ଷାନ୍ ପୃଥିବ୍ୟାଂ ଚୈବ ରାକ୍ଷସାନ୍।</p>
<p class="Shlok">ଅଙ୍ଗୁଲ୍ୟଗ୍ରେଣ ତାନ୍ ହନ୍ୟାମିଚ୍ଛନ୍ ହରିଗଣେଶ୍ୱର ॥</p>
<p class="shlok-centre-dash-chankyafont">...............................................................</p>
<p class="Shlok">ବଦ୍ଧାଞ୍ଜଳିପୁଟଂ ଦୀନଂ ଯାଚନ୍ତଂ ଶରଣାଗତମ୍।</p>
<p class="Shlok">ନ ହନ୍ୟାଦାନୃଶଂସ୍ୟାର୍ଥମପି ଶତ୍ରୁଂ ପରଂତପ ॥</p>
<p class="shlok-centre-dash-chankyafont">...............................................................</p>
<p class="Shlok">ସକୃଦେବ ପ୍ରପନ୍ନାୟ ତବାସ୍ମୀତି ଚ ଯାଚତେ।</p>
<p class="Shlok">ଅଭୟଂ ସର୍ବଭୂତେଭ୍ୟୋ ଦଦାମ୍ୟେତଦ୍ ବ୍ରତଂ ମମ ॥</p>
<p class="shlok-centre-dash-chankyafont">...............................................................</p>
<p class="Shlok">ଆନୟୈନଂ ହରିଶ୍ରେଷ୍ଠ ଦତ୍ତମସ୍ୟାଭୟଂ ମୟା।</p>
<p class="Shlok">ବିଭୀଷଣୋ ବା ସୁଗ୍ରୀବ ଯଦି ବା ରାବଣଃ ସ୍ୱୟମ୍ ॥</p>
<p class="Shlok-Right">(ବା.ରା. ୬/୧୮/୨୩, ୨୭, ୩୩-୩୪) </p>
<p class="Text-ori"><span>ଅର୍ଥାତ୍</span>—<span>‘‘ହେ ବାନରରାଜ ! ମୁଁ ଇଚ୍ଛା କଲେ ସମଗ୍ର ପୃଥିବୀରେ ଯେଉଁସବୁ ପିଶାଚ, ଦାନବ, ଯକ୍ଷ ଏବଂ ରାକ୍ଷସ ଅଛନ୍ତି, ସେ ସମସ୍ତଙ୍କୁ ଅଙ୍ଗୁଠିଟିପରେ ଦଳିଦେଇ ପାରିବି (ଏଣୁ ଭୟ କରିବାର କୌଣସି କାରଣ ନାହିଁ)। ହେ ଅରିନ୍ଦମ ! ଯଦି କୌଣସି ଶତ୍ରୁ ମଧ୍ୟ କୃତାଞ୍ଜଳିପୁଟରେ ଆସି କାତରଭାବରେ ଶରଣାଗତ ହୋଇ ଅଭୟ ପ୍ରାର୍ଥନା କରେ, ତେବେ ଦୟାଧର୍ମ ପାଳନ କରିବା ନିମନ୍ତେ, ଅହିଂସା ଧର୍ମ ରକ୍ଷା କରିବା ଉଦ୍ଦେଶ୍ୟରେ ତାକୁ ହତ୍ୟା କରିବା ଉଚିତ ନୁହେଁ। ଯେଉଁ ବ୍ୟକ୍ତି ଥରେମାତ୍ର ‘‘ମୁଁ ଆପଣଙ୍କର’’ ବୋଲି ଆନ୍ତରିକତାର ସହ କହି ମୋର ଶରଣାପନ୍ନ ହୁଅନ୍ତି, ତଥା ତାଙ୍କ ରକ୍ଷାର ଭାର ମୋତେ ସମର୍ପି ଦିଅନ୍ତି, ମୁଁ ତାଙ୍କୁ ଅଭୟ ପ୍ରଦାନ କରେ ଏବଂ ସେ କୌଣସି ପ୍ରାଣୀଙ୍କ ଠାରୁ ଭୟ ପ୍ରାପ୍ତ ନ ହୋଇ ନିର୍ଭୟରେ ଜୀବନଯାପନ କରନ୍ତି। ଏହାହିଁ ମୋର ବ୍ରତ। ହେ ବାନରଶ୍ରେଷ୍ଠ ସୁଗ୍ରୀବ ! (ଉପରୋକ୍ତ ନୀତି ଅନୁସାରେ) ମୁଁ ତାଙ୍କୁ ଅଭୟ ଦାନ କରିସାରିଛି। ସୁତରାଂ ସେହି ବ୍ୟକ୍ତି ବିଭୀଷଣ ହୁଅନ୍ତୁ ବା ସ୍ବୟଂ ରାବଣ ହେଉ, ତାଙ୍କୁ ଏଠାକୁ ନେଇଆସ।’’</span></p>
<p class="Text-ori">ବାସ୍ ! ଭଗବାନଙ୍କ କଥା ଶୁଣି ସମସ୍ତେ ମୁଗ୍ଧ ହୋଇଗଲେ ଏବଂ ତାଙ୍କ ଆଜ୍ଞାନୁସାରେ ଯଥାଶୀଘ୍ର ବିଭୀଷଣଙ୍କୁ ନେଇଆସିଲେ। ବିଭୀଷଣ ନିଜ ମନ୍ତ୍ରୀମାନଙ୍କ ସହିତ ଆସି, ଶ୍ରୀରାମଙ୍କ ଚରଣତଳେ ଲୋଟିଯାଇ କହିଲେ, ‘‘ଭଗବାନ ! ମୁଁ ସବୁକିଛି ତ୍ୟାଗ କରି ଆପଣଙ୍କ ଶରଣକୁ ଆସିଛି। ଏଣିକି ମୋର ରାଜ୍ୟ, ସୁଖ ଓ ଜୀବନ ସବୁକିଛି ଆପଣଙ୍କର ଅଧୀନ।’’ ଶ୍ରୀରାମ ପ୍ରେମପୂର୍ଣ୍ଣ ଦୁଷ୍ଟିରେ ଚାହିଁ ଓ ଅମୃତବୋଳା ମଧୁର ବଚନ କହି ତାଙ୍କୁ ଧୈର୍ଯ୍ୟ ଧରାଇଲେ ଏବଂ ଲକ୍ଷ୍ମଣଙ୍କ ଦ୍ବାରା ସମୁଦ୍ରଜଳ ଅଣାଇ ସେହିଠାରେ ହିଁ ଲଙ୍କାରାଜ୍ୟର ରାଜାରୂପେ ତାଙ୍କର ଅଭିଷେକ କରିଦେଲେ।</p>
<p class="Sub-Heading" xml:lang="en-US">କୃତଜ୍ଞତା</p>
<p class="Text-ori">ପ୍ରକୃତରେ ଦେଖିବାକୁ ଗଲେ, ଭଗବାନ ଶ୍ରୀରାମଚନ୍ଦ୍ର ହେଉଛନ୍ତି ସାକ୍ଷାତ୍ ପରଂବ୍ରହ୍ମ ପରମେଶ୍ବର। ତାଙ୍କର ଥିଲା ଅସୀମ ଶକ୍ତି, ଅପରିମିତ ସାମର୍ଥ୍ୟ। ସେ ଥିଲେ ଅମିତପରାକ୍ରମୀ, ଅନନ୍ତ ଶକ୍ତିସଂପନ୍ନ। ସେ ନିଜେ ସବୁକିଛି କରିପାରନ୍ତି ଏବଂ କରୁଥିଲେ ମଧ୍ୟ। ତାଙ୍କର କିଏ ବା କି ଉପକାର କରିପାରିବେ ? ତଥାପି ସେ ନିଜ ଆଶ୍ରିତଜନଙ୍କ ଅନୁରାଗ ବୃଦ୍ଧି ନିମନ୍ତେ ସେମାନଙ୍କର ସାମାନ୍ୟ ସେବାକୁ ମଧ୍ୟ ମହତ୍୷ରୁ ମହତ୍ତର ରୂପ ଦେଇ ନିଜର କୃତଜ୍ଞତା ପ୍ରକାଶ କରିଛନ୍ତି।</p>
<p class="Text-ori"><span>ସୀତାଙ୍କୁ ଖୋଜୁ ଖୋଜୁ ଶ୍ରୀରାମ ଯେତେବେଳେ ରାବଣଦ୍ବାରା ଯୁଦ୍ଧରେ କ୍ଷତବିକ୍ଷତ ହୋଇ ମୁମୁର୍ଷୁ ଅବସ୍ଥାରେ ଭୂମିରେ ପଡ଼ିଥିବା ଜଟାୟୁଙ୍କର ଦୁରବସ୍ଥା ଦେଖନ୍ତି, ସେହି ସମୟର ବର୍ଣ୍ଣନା ଉଲ୍ଲେଖ</span>ଯୋଗ୍ୟ:</p>
<p class="Shlok">ନିକୃତ୍ତପକ୍ଷଂ ରୁଧିରାବସିକ୍ତଂ ତଂ ଗୃଧ୍ରରାଜଂ ପରିଗୃହ୍ୟ ରାଘବଃ। </p>
<p class="Shlok">କ୍ୱ ମୈଥିଳୀ ପ୍ରାଣସମା ଗତେତି ବିମୁଚ୍ୟ ବାଚଂ ନିପପାତ ଭୂମୌ ॥</p>
<p class="Shlok-Right">(ବା.ରା. ୩/୬୭/୨୯) </p>
<p class="Text-ori">ଅର୍ଥାତ୍ ‘‘ଯାହାଙ୍କ ଡେଣା କଟିଯାଇଥିଲା, ଶରୀର ରକ୍ତାକ୍ତ ହୋଇଯାଇଥିଲା, ସେହି ଗୃଧ୍ରରାଜ ଜଟାୟୁଙ୍କୁ ହୃଦୟରେ ଲଗାଇ ‘ମୋ ପ୍ରାଣପ୍ରିୟା ଜାନକୀ କୁଆଡେ଼ ଗଲେ ?’ ଏତିକିମାତ୍ର କହି ଶ୍ରୀରଘୁନାଥ ଭୂମିରେ ଟଳିପଡ଼ିଲେ।’’</p>
<p class="Text-ori">ପୁଣି ରାବଣର ପରିଚୟ ଦେଉ ଦେଉ ଏବଂ ସେ ସୀତାଙ୍କୁ ନେଇଯିବା କଥା କହୁ କହୁ ପକ୍ଷୀରାଜ ଜଟାୟୁଙ୍କର ପ୍ରାଣବାୟୁ ଉଡ଼ିଯିବାବେଳେ ଭଗବାନ ଶ୍ରୀରାମ ନିଜ ହାତରେ ତାଙ୍କର ଅନ୍ତ୍ୟେଷ୍ଟିକ୍ରିୟା ସଂପନ୍ନ କଲେ। କି ଅଦ୍ଭୁତ କୃତଜ୍ଞତା ସତେ !</p>
<p class="Text-ori">ଏହିପରି ଆହୁରି ଅନେକ ପ୍ରସଙ୍ଗ ରହିଛି। ବାନର, ରାଜା, ଋଷିମୁନି ଏବଂ ଦେବତାମାନଙ୍କ ସହିତ କଥାବାର୍ତ୍ତା କରିବାବେଳେ ଶ୍ରୀରାମ ପ୍ରତ୍ୟେକ ସ୍ଥଳରେ କହିଛନ୍ତି, ‘‘ଆପଣମାନଙ୍କ ସହାୟତା ଓ ଅନୁଗ୍ରହରୁ ହିଁ ମୁଁ ରାବଣ ଉପରେ ବିଜୟ ଲାଭ କରିବାକୁ ସମର୍ଥ ହୋଇଛି।’’</p>
<p class="Text-ori"><span>ହନୁମାନ ସୀତାଙ୍କୁ ଠାବ କରିସାରି ଭଗବାନ ରାମଙ୍କୁ ସାକ୍ଷାତ କରିବାବେଳେ ତାଙ୍କ କାର୍ଯ୍ୟକୁ ବାରମ୍ବାର ପ୍ରଶସାଂ କରି ଶେଷରେ ରଘୁନାଥ ଏକଥା ମଧ୍ୟ କହିଛନ୍ତି, ‘ହନୁମାନ ! ତୁମେ ଜାନକୀଙ୍କୁ ଠାବ କରି ମୋତେ ଓ ମୋର ସମସ୍ତ ରଘୁବଂଶକୁ ଏବଂ ଲକ୍ଷ୍ମଣଙ୍କୁ ବଞ୍ଚାଇଦେଲ। ଏହି ପ୍ରିୟ କାର୍ଯ୍ୟର ପ୍ରତିଦାନରେ ତୁମକୁ କିଛି ଦେଇପାରିବା ଭଳି ବସ୍ତୁ ମୁଁ ଦେଖିପାରୁନାହିଁ। ଏଣୁ ମୋର ସର୍ବସ୍ବରୂପ ଏହି ଆଲିଙ୍ଗନ ହିଁ ମୁଁ ତୁମକୁ ପ୍ରଦାନ କରୁଛି।’ ଏହା କହି ହର୍ଷପୁଲକିତ ଶ୍ରୀରାମ ହନୁମାନଙ୍କୁ ହୃଦୟରେ ଲଗାଇଦେଲେ। ରାଜ୍ୟାଭିଷେକ ହୋଇସାରିବା ପରେ ହନୁମାନଙ୍କୁ ବିଦାୟ ଦେବାବେଳେ ତାଙ୍କ ସେବା ଓ କାର୍ଯ୍ୟାବଳୀ ସ୍ମରଣ କରି ଭଗବାନ ରାମ କହୁଛନ୍ତି,</span> </p>
<p class="Shlok">ଏକୈକସ୍ୟୋପକାରସ୍ୟ ପ୍ରାଣାନ୍ ଦାସ୍ୟାମି ତେ କପେ। </p>
<p class="Shlok">ଶେଷସ୍ୟେହୋପକାରାଣାଂ ଭବାମ ଋଣିନୋ ବୟମ୍ ॥ </p>
<p class="Shlok">ମଦଙ୍ଗେ ଜୀର୍ଣ୍ଣତାଂ ଯାତୁ ଯତ୍୷ତ୍ୱୟୋପକୃତଂ କପେ। </p>
<p class="Shlok">ନର ପ୍ରତ୍ୟୁପକାରାଣାମାପତ୍୷ସ୍ୱାୟାତି ପାତ୍ରତାମ୍ ॥</p>
<p class="Shlok-Right">(ବା.ରା. ୭/୪o/୨୩-୨୪)</p>
<p class="Text-ori"><span>ଅର୍ଥାତ୍</span>—<span>‘‘ହନୁମାନ ! ତୁମର ଗୋଟିଏ ଉପକାର ବଦଳରେ ମୁଁ ଯଦି ନିଜର ପ୍ରାଣ ଦେଇଦିଏ, ତଥାପି ଅବଶିଷ୍ଟ ଉପକାର ନିମନ୍ତେ ତୁମ ନିକଟରେ ଋଣୀ ହୋଇ ରହିଯିବ। ତୁମେ ଯେଉଁ ଉପକାର କରିଛ, ତାହା ମୋ ଶରୀରରେ ବିଲୀନ ହୋଇଯାଉ। ସେଗୁଡ଼ିକୁ ପରିଶୋଧ କରିବାର ଅବସର ମୋତେ ନ ମିଳୁ; କାରଣ ବିପଦ ଉପସ୍ଥିତ ହେଲେ ହିଁ ମନୁଷ୍ୟ ପ୍ରତ୍ୟୁପକାର କରିବାକୁ ଅବସର ପାଇଥାଏ।’’ ଶ୍ରୀରାମଙ୍କ କୃତଜ୍ଞତାର ମନୋଭାବ ଯେ କେତେ ଆଦର୍ଶସ୍ଥାନୀୟ ଥିଲା, ତାହା ଏଥିରୁ ସହଜରେ ଅନୁମେୟ।</span></p>
<p class="Sub-Heading" xml:lang="en-US">ପ୍ରଜାନୁରଞ୍ଜକତା</p>
<p class="Text-ori">ଶ୍ରୀରାମଚନ୍ଦ୍ରଙ୍କର ପ୍ରଜାମାନଙ୍କୁ ସବୁଦୃଷ୍ଟିରୁ ପ୍ରସନ୍ନ ରଖିବା ନିମନ୍ତେ ଆପ୍ରାଣ ଉଦ୍ୟମ କରିବା ଗୁଣ ମଧ୍ୟ ଅତ୍ୟନ୍ତ ଆଦର୍ଶସ୍ଥାନୀୟ ଥିଲା। ସେ ପ୍ରଜାମାନଙ୍କୁ ନିଜର ପୁତ୍ରଠାରୁ ମଧ୍ୟ ଅଧିକ ବାତ୍ସଲ୍ୟପ୍ରେମ ସହକାରେ ପାଳନ କରୁଥିଲେ। ସେ ସଦାସର୍ବଦା ସେମାନଙ୍କ ହିତସାଧନରେ ରତ ରହୁଥିଲେ। ତେଣୁ ଅଯୋଧ୍ୟାବାସୀଙ୍କର ତାଙ୍କ ପ୍ରତି ଅପୂର୍ବ ସ୍ନେହ ରହିଥିଲା।</p>
<p class="Text-ori">ଶ୍ରୀରାମଙ୍କ ବନଗମନ, ଚିତ୍ରକୂଟରେ ପ୍ରଜାମାନଙ୍କ ସହିତ ମିଳନ ଏବଂ ପରମଧାମଗମନ ସମୟର ବର୍ଣ୍ଣନା ଅଧ୍ୟୟନ କଲେ ଦେଖିବେ, ଆରମ୍ଭରୁ ଶେଷ ପର୍ଯ୍ୟନ୍ତ ସକଳ ପ୍ରଜାଙ୍କର ତଥା ଉଚ୍ଚନୀଚ ସବୁଶ୍ରେଣୀର ନରନାରୀଙ୍କର ଶ୍ରୀରାମଙ୍କ ପ୍ରତି ଅପୂର୍ବ ସ୍ନେହ ରହିଥିଲା। ସେମାନେ ଯେକୌଣସି ପରିସ୍ଥିତିରେ ଶ୍ରୀରାମଙ୍କ ପାଇଁ ପ୍ରାଣ ଉତ୍ସର୍ଗ କରିବାକୁ ପ୍ରସ୍ତୁତ ଥିଲେ। ଭଗବାନ ଶ୍ରୀରାମଙ୍କ ବିଚ୍ଛେଦ ସେମାନଙ୍କ ପକ୍ଷରେ ଅସହ୍ୟ ଥିଲା।</p>
<p class="Text-ori">ଶ୍ରୀରାମଚନ୍ଦ୍ରଙ୍କର ବନଗମନ ସମୟରେ ଅଧିକାଂଶ ପ୍ରଜା ତାଙ୍କ ପ୍ରେମରେ ଉନ୍ମତ୍ତ ହୋଇ ତାଙ୍କ ସହିତ ଯିବାକୁ ବାହାରିଲେ। ଭଗବାନ ଶ୍ରୀରାମ ଅନେକ ପ୍ରକାର ଅନୁନୟ-ବିନୟ କଲେ; କିିନ୍ତୁ ଯେତେ ଚେଷ୍ଟା କଲେ ମଧ୍ୟ ସେମାନଙ୍କୁ ଫେରାଇ ପାରିଲେ ନାହିଁ। ଶେଷରେ ସେମାନଙ୍କୁ ଶୋଇଥିବା ଅବସ୍ଥାରେ ଛାଡ଼ିଦେଇ ଶ୍ରୀରାମଙ୍କୁ ବନକୁ ଯିବାକୁ ପଡ଼ିଲା। ତତ୍କାଳୀନ ବର୍ଣ୍ଣନାରେ କୁହାଯାଇଛି ଯେ, ପଶୁପକ୍ଷୀମାନେ ମଧ୍ୟ ତାଙ୍କ ପ୍ରେମରେ ମୁଗ୍ଧ ହୋଇଯାଇଥିଲେ। ସେମାନଙ୍କ ପକ୍ଷରେ ମଧ୍ୟ ଶ୍ରୀରାମଙ୍କ ବିୟୋଗ ଅସହ୍ୟ ହୋଇପଡ଼ିଥିଲା। ପରମଧାମକୁ ଗମନ କରିବା ସମୟର ବର୍ଣ୍ଣନା ମଧ୍ୟ ଏହିପରି ଅଦ୍ଭୁତ ଥିଲା।</p>
<p class="Text-ori">ଏହା ବ୍ୟତୀତ ଯେଉଁ ସୀତାଙ୍କ ବିୟୋଗରେ ଶ୍ରୀରାମ ଏକ ସାଧାରଣ ବିରହକାତର କାମୁକ ପୁରୁଷଙ୍କ ଭଳି ପାଗଳ ହୋଇ ବିଳାପ କରିଥିଲେ, ସେହି ସୀତା ନିର୍ଦ୍ଦୋଷ ଓ ପତିପରାୟଣା ହୋଇଥିଲେ ମଧ୍ୟ ପ୍ରଜାମାନଙ୍କ ପ୍ରସନ୍ନତା ନିମନ୍ତେ ତାଙ୍କୁ ସେ ତ୍ୟାଗ କରିଥିଲେ। ଏଥିରୁ ମଧ୍ୟ ତାଙ୍କ ପ୍ରଜାରଞ୍ଜକତାର ଆଦର୍ଶ ଅଭିବ୍ୟକ୍ତ ହୁଏ।</p>
<p class="Sub-Heading" xml:lang="en-US">ଶ୍ରୀରାମଙ୍କ ମହତ୍ତ୍ବ</p>
<p class="Text-ori"><span>ଶ୍ରୀରାମଚନ୍ଦ୍ର ଥିଲେ ସାକ୍ଷାତ୍ ପୂର୍ଣ୍ଣବ୍ରହ୍ମ ପରମାତ୍ମା ଭଗବାନ ବିଷ୍ଣୁଙ୍କ ଅବତାର। ଏହା ବାଲ୍ମୀକି ରାମାୟଣର ସ୍ଥାନେ ସ୍ଥାନେ କୁହାଯାଇଛି। ସାରା ସଂସାରରେ ରାବଣର ଦୌରାତ୍ମ୍ୟ, ଅତ୍ୟାଚାର ପ୍ରବଳରୁ ପ୍ରବଳତର ହୋଇ ବଢ଼ିଚାଲିଲାରୁ ଦେବତା ଓ ମୁନିଋଷିଗଣ ଅତ୍ୟନ୍ତ ନିର୍ଯାତିତ ହୋଇ ଅଶେଷ ଦୁଃଖଯନ୍ତ୍ରଣା ଭୋଗ କରିବାକୁ ଲାଗିଲେ। ସେମାନେ ଯାଇ ବ୍ରହ୍ମାଙ୍କୁ ପ୍ରାର୍ଥନା କଲେ। ପିତାମହ ବ୍ରହ୍ମା ସେମାନଙ୍କୁ ଧୈର୍ଯ୍ୟ ଧାରଣ କରିବାକୁ ବୁଝାଉଥିବାବେଳେ ସେଠାରେ ଭଗବାନ ବିଷ୍ଣୁଙ୍କ ପ୍ରକଟ ହେବା ପ୍ରସଙ୍ଗରେ ନିମ୍ନୋକ୍ତ ବର୍ଣ୍ଣନା ଦେଖିବାକୁ ମିଳେ:</span>—<span></span></p>
<p class="Shlok-Color">ଏତସ୍ମିନ୍ନନ୍ତରେ ବିଷ୍ଣୁରୁପଯାତୋ ମହାଦ୍ୟୁତିଃ।</p>
<p class="Shlok-Color">ଶଙ୍ଖଚକ୍ରଗଦାପାଣିଃ ପୀତବାସା ଜଗତ୍୷ପତିଃ ॥</p>
<p class="Shlok-Color">ବୈନତେୟଂ ସମାରୁହ୍ୟ ଭାସ୍କରସ୍ତୋୟଦଂ ଯଥା। </p>
<p class="Shlok-Color"><span>ତପ୍ତହାଟକକେୟୁରୋ ବନ୍ଦ୍ୟମାନ୍ଃ ସୁରୋତ୍ତମୈଃ ॥</span></p>
<p class="Shlok-Right">(ବା.ରା. ୧/୧୫/୧୬-୧୭) </p>
<p class="Text-ori"><span>ଅର୍ଥାତ୍</span>—<span>‘ଏହି ସମୟରେ ମହା ଦୀପ୍ତିମାନ୍, ଶ୍ରେଷ୍ଠ ଦେବତାମାନଙ୍କ ଦ୍ବାରା ବନ୍ଦନୀୟ ଜଗତ୍୷ପତି ଭଗବାନ ବିଷ୍ଣୁ ମେଘାରୂଢ଼ ସୂର୍ଯ୍ୟଙ୍କ ପରି ବିନତାନନ୍ଦନ ଗରୁଡ଼ାସନରେ ବସି ସେଠାରେ ଆସି ଉପସ୍ଥିତ ହେଲେ। ତାଙ୍କ ଶରୀରରେ ପୀତାମ୍ବର ତଥା ହସ୍ତରେ ଶଙ୍ଖ, ଚକ୍ର ଓ ଗଦା ଆଦି ଆୟୁଧ ଏବଂ ବାହୁରେ ସମୁଜ୍ଜ୍ବଳ ସୁବର୍ଣ୍ଣ କେୟୁର ଶୋଭା ପାଉଥିଲା।’</span></p>
<p class="Text-ori">ଦେବତାମାନଙ୍କ ପ୍ରାର୍ଥନା ଶୁଣି ଭଗବାନ ରାଜା ଦଶରଥଙ୍କ ଗୃହରେ ମନୁଷ୍ୟରୂପେ ଅବତୀର୍ଣ୍ଣ ହେବାକୁ ସ୍ବୀକାର କଲେ। ତା’ପରେ ସେ ଅନ୍ତର୍ଦ୍ଧାନ ହୋଇଗଲେ। </p>
<p class="Text-ori">ବିବାହ ଶେଷ ହେବା ପରେ ଅଯୋଧ୍ୟାକୁ ପ୍ରତ୍ୟାବର୍ତ୍ତନ କରିବାବେଳେ ବାଟରେ ଶ୍ରୀରାମଙ୍କର ପରଶୁରାମଙ୍କ ସହିତ ଭେଟ ହେଲା। ଶ୍ରୀରାମ ବିଷ୍ଣୁଙ୍କ ଅବତାର ଅଟନ୍ତି, କି ନୁହନ୍ତି, ତାହା ପରୀକ୍ଷା କରିବାକୁ ଯାଇ ବିଷ୍ଣୁଙ୍କ ଧନୁରେ ଶର ସନ୍ଧାନ କରିବାପାଇଁ ସେ ଶ୍ରୀରାମଙ୍କୁ କହିଲେ।</p>
<p class="Text-ori"><span>ତାହା ଶୁଣି ଶ୍ରୀରାମ ଅବିଳମ୍ବେ ପରଶୁରାମଙ୍କ ହାତରୁ ଦିବ୍ୟଧନୁ ନେଇଗଲେ ଓ ସେଥିରେ ଶର ସଂଯୋଗ କରି କହିଲେ, ‘ଏ ତ ଦିବ୍ୟ ବୈଷ୍ଣବ ଶର। ଏହାକୁ କେଉଁଠାକୁ ପ୍ରୟୋଗ କରାଯିବ ?’ ଶ୍ରୀରାମଙ୍କର ଏହି ଅଲୌକିକ ଦିବ୍ୟପ୍ରଭାବ ଦେଖି ପର୍ଶୁରାମ ଆଶ୍ଚର୍ଯ୍ୟାନ୍ବିତ ହୋଇଗଲେ। ତାଙ୍କ ତେଜ ଯାଇ ଶ୍ରୀରାମଙ୍କ ଠାରେ ବିଲୀନ ହୋଇଗଲା। ଶ୍ରୀରାମଙ୍କୁ ସ୍ତୁତି କରି ସେ କହିଲେ,</span><span></span></p>
<p class="Shlok">ଅକ୍ଷୟ୍ୟଂ ମଧୁହନ୍ତାରଂ ଜାନାମି ତ୍ବାଂ ସୁରେଶ୍ୱରମ୍।</p>
<p class="Shlok">ଧନୁଷୋଽସ୍ୟ ପରାମର୍ଶାତ୍ ସ୍ୱସ୍ତି ତେଽସ୍ତୁ ପରଂତପ ॥</p>
<p class="Shlok-Right">(ବା.ରା. ୧/୭୬/୧୭) </p>
<p class="Text-ori"><span>ଅର୍ଥାତ୍</span>—<span>‘‘ହେ ଶତ୍ରୁସୂଦନ ଶ୍ରୀରାମ ! ଆପଣଙ୍କର ମଙ୍ଗଳ ହେଉ। ଏହି ଧନୁକୁ ଆପଣ ଯେପରିଭାବରେ ଧାରଣ କରି ସେଥିରେ ଗୁଣ ଆରପୋଣପୂର୍ବକ ଶର ସଂଯୋଗ କଲେ, ସେଥିରୁ ମୁଁ ଜାଣିଗଲି ଯେ, ଆପଣ ହେଉଛନ୍ତି ମଧୁଦୈତ୍ୟର ସଂହାରକ, ଦେବତାମାନଙ୍କର ସ୍ବାମୀ ସାକ୍ଷାତ୍ ଅବିନାଶୀ ବିଷ୍ଣୁ।’’ ଏହିପରିଭାବରେ ଶ୍ରୀରାମଙ୍କ ପ୍ରଭାବ ବର୍ଣ୍ଣନା କରି ଏବଂ ତାଙ୍କୁ ପ୍ରଦକ୍ଷିଣ କରି ପର୍ଶୁରାମ ସେଠାରୁ ଚାଲିଗଲେ।</span></p>
<p class="Text-ori"><span>ରାବଣବଧ ହୋଇସାରିବା ପରେ ବ୍ରହ୍ମାଙ୍କ ସହିତ ଦେବତାମାନେ ଶ୍ରୀରାମଚନ୍ଦ୍ରଙ୍କ ନିକଟକୁ ଆସିଲେ। ସେମାନଙ୍କ ସହିତ କଥାବାର୍ତ୍ତା କରୁ କରୁ ଶ୍ରୀରାମ କହିଲେ, ‘‘ମୁଁ ତ ନିଜକୁ ଦଶରଥଙ୍କ ପୁତ୍ର ରାମନାମଧାରୀ ଜଣେ ମନୁଷ୍ୟ ବୋଲି ଭାବୁଛି ! ମୁଁ କିଏ ଏବଂ କେଉଁଠାରୁ ଆସିଛି, ତାହା ଆପଣମାନେ କହନ୍ତୁ।’’ ରାମ ଏପରି କହିବାରୁ ବ୍ରହ୍ମବିତ୍୷ମାନଙ୍କ ମଧ୍ୟରେ ଶ୍ରେଷ୍ଠ ସ୍ବୟଂ ବ୍ରହ୍ମା ସମସ୍ତଙ୍କ ସମ୍ମୁଖରେ ସଂପୂର୍ଣ୍ଣ ରହସ୍ୟ ଖୋଲି କହିଦେଲେ। ରାମଙ୍କ ମହତ୍ତ୍ବ ବର୍ଣ୍ଣନା କରିବାକୁ ଯାଇ ବ୍ରହ୍ମା କହିଲେ,</span><span></span></p>
<p class="Shlok">ଭବାନ୍ନାରାୟଣୋ ଦେବଃ ଶ୍ରୀମାଂଶ୍ଚକ୍ରାୟୁଧଃ ପ୍ରଭୁଃ।</p>
<p class="Shlok">ଏକଶୃଙ୍ଗୋ ବରାହସ୍ତ୍ବଂ ଭୂତଭବ୍ୟସପତ୍ନଜିତ୍ ॥ </p>
<p class="Shlok">ଅକ୍ଷରଂ ବ୍ରହ୍ମ ସତ୍ୟଂ ଚ ମଧ୍ୟେ ଚାନ୍ତେ ଚ ରାଘବ। </p>
<p class="Shlok">ଲୋକାନାଂ ତ୍ୱଂ ପରୋ ଧର୍ମୋ ବିଷ୍ବକ୍୷ସେନଶ୍ଚତୁର୍ଭୁଜଃ ॥</p>
<p class="Shlok">ଶାର୍ଙ୍ଗଧନ୍ୱା ହୃଷୀକେଶଃ ପୁରୁଷଃ ପୁରୁଷୋତ୍ତମଃ। </p>
<p class="Shlok">ଅଜିତଃ ଖଡ୍୷ଗଧୃଗ୍ ବିଷ୍ଣୁଃ କୃଷ୍ଣଶ୍ଚୈବ ବୃହଦ୍୷ବଳଃ ॥</p>
<p class="Shlok-Right">(ବା.ରା. ୬/୧୧୭/୧୩-୧୫) </p>
<p class="Text-ori"><span>ଅର୍ଥାତ୍</span>—<span>‘‘ଆପଣ ହେଉଛନ୍ତି ସାକ୍ଷାତ୍ ଚକ୍ରଧାରୀ ଲକ୍ଷ୍ମୀପତି ଜ୍ୟୋତିର୍ମୟ ପ୍ରଭୁ ନାରାୟଣ। ଆପଣ ହିଁ ଭୂତ ଓ ଭବିଷ୍ୟତର ଶତ୍ରୁଜୟକାରୀ ଏବଂ ଆପଣ ହିଁ ଏକଶୃଙ୍ଗଧାରୀ ବରାହ ଭଗବାନ। ହେ ରଘୁକୂଳତିଳକ ! ଆପଣ ହିଁ ଆଦି, ମଧ୍ୟ ଓ ଅନ୍ତରେ ବିରାଜମାନ ସତ୍ୟସ୍ବରୂପ ଅବିନାଶୀ ବ୍ରହ୍ମ। ଆପଣ ହିଁ ସକଳଲୋକର ପରମଧର୍ମ; ଆପଣ ହିଁ ଚତୁର୍ଭୁଜ ବିଷ୍ଣୁ। ଆପଣ ହିଁ ଅଜିତ, ପୁରୁଷ, ପୁରୁଷୋତ୍ତମ, ହୃଷୀକେଶ ତଥା ଶାର୍ଙ୍ଗଧନୁର୍ଦ୍ଧାରୀ ଏବଂ ଖଡ୍ଗଧାରୀ ବିଷ୍ଣୁ ଏବଂ ଆପଣ ହିଁ ମହାବଳୀ କୃଷ୍ଣ।’’ ସେ ଏହିପରି ଆହୁରି ଅନେକ କିଛି କହିଲେ। ରାଜା ଦଶରଥ ମଧ୍ୟ ଲକ୍ଷ୍ମଣଙ୍କ ସହିତ କଥାବାର୍ତ୍ତା କରିବାବେଳେ ଶ୍ରୀରାମଙ୍କ ମହତ୍ତ୍ବ ସୂଚାଇଦେଇ କହୁଛନ୍ତି</span>—<span></span></p>
<p class="Shlok">ଏତତ୍ ତଦୁକ୍ତମବ୍ୟକ୍ତମକ୍ଷରଂ ବ୍ରହ୍ମସମ୍ମିତମ୍।</p>
<p class="Shlok">ଦେବାନାଂ ହୃଦୟଂ ସୌମ୍ୟ ଗୁହ୍ୟଂ ରାମଃ ପରଂତପଃ ॥</p>
<p class="Shlok">ଅବାପ୍ତଧର୍ମାଚରଣଂ ଯଶଶ୍ଚ ବିପୁଳଂ ତ୍ୱୟା।</p>
<p class="Shlok">ଏବଂ ଶୁଶ୍ରୁଷତାବ୍ୟଗ୍ରଂ ବୈଦେହ୍ୟା ସହ ସୀତୟା II</p>
<p class="Shlok-Right">(ବା.ରା. ୬/୧୧୯/୩୨, ୩୩) </p>
<p class="Text-ori"><span>ଅର୍ଥାତ୍</span>—<span>‘‘ହେ ସୌମ୍ୟ ! ଏହି ଶତ୍ରୁସୂଦନ ରାମ ହେଉଛନ୍ତି ସାକ୍ଷାତ୍ ବେଦବର୍ଣ୍ଣିତ ଅବିନାଶୀ ଅବ୍ୟକ୍ତ ବ୍ରହ୍ମ। ସେ ହିଁ ଦେବତାମାନଙ୍କର ହୃଦୟ ଏବଂ ପରମ ରହସ୍ୟମୟ। ଜନକନନ୍ଦିନୀ ସୀତା ଓ ରାମଙ୍କୁ ସାବଧାନ ସହକାରେ ସେବା କରି ତୁମେ ପବିତ୍ର ଧର୍ମ ଆଚରଣ କରିଛ ଏବଂ ବିପୁଳ ଯଶ ଲାଭ କରିଛ।’’</span></p>
<p class="Text-ori">ବ୍ରହ୍ମା, ଦେବତା ଓ ମହର୍ଷିମାନେ ମଧ୍ୟ ଅନେକଥର ଶ୍ରୀରାମଙ୍କ ଅମିତ ପ୍ରଭାବ ଯଥାଶକ୍ତି ବର୍ଣ୍ଣନା କରିଛନ୍ତି। ମନୁଷ୍ୟଲୀଳା ଶେଷ କରି ପରମଧାମରେ ପଦାର୍ପଣ କରିବା ପ୍ରସଙ୍ଗରେ ମଧ୍ୟ ସ୍ପଷ୍ଟ କରିଦିଆଯାଇଛି ଯେ, ଶ୍ରୀରାମ ଥିଲେ ସାକ୍ଷାତ୍ ପୂର୍ଣ୍ଣବ୍ରହ୍ମ ପରମେଶ୍ବର। ଅତଏବ ବାଲ୍ମୀକିରାମାୟଣକୁ ପ୍ରାମାଣିକ ଗ୍ରନ୍ଥରୂପେ ମାନୁଥିବା ଯେକୌଣସି ବ୍ୟକ୍ତି ଶ୍ରୀରାମଙ୍କ ଈଶ୍ବରତ୍ବ ବିଷୟରେ ସନ୍ଦେହ କରିବାର ଅବକାଶ ନାହିଁ।</p>
<p class="Sub-Heading" xml:lang="en-US">ପରାକ୍ରମ</p>
<p class="Text-ori">ଭଗବାନ ଶ୍ରୀରାମଚନ୍ଦ୍ରଙ୍କର ବଳ, ପରାକ୍ରମ, ବୀରତ୍ବ ଏବଂ ଶସ୍ତ୍ରକୌଶଳ ବିଷୟରେ ଆଉ କହିବାର ବା କ’ଣ ଅଛି ! ସଂପୂର୍ଣ୍ଣ ରାମାୟଣରେ ଏହାର ବର୍ଣ୍ଣନା ପୂରି ରହିଛି; ଯେକୌଣସି ସ୍ଥଳରୁ ମଧ୍ୟ ଯୁଦ୍ଧପ୍ରସଙ୍ଗ ପଢ଼ି ଦେଖାଯାଇପାରେ। ବିଶ୍ବାମିତ୍ରଙ୍କ ଯଜ୍ଞରକ୍ଷା କରିବାବେଳେ ରାମଚନ୍ଦ୍ର ଅନାୟାସରେ ତାଡ଼କା ଓ ସୁବାହୁକୁ ନିହତ କରିଥିଲେ ତଥା ମାରୀଚକୁ ଶ୍ରେଷ୍ଠ ମାନବାସ୍ତ୍ରଦ୍ବାରା ବିତାଡ଼ିତ କରି ଶହେ ଯୋଜନ ଦୂରରେ ସମୁଦ୍ର ମଝିରେ ପକାଇ ଦେଇଥିଲେ।</p>
<p class="Text-ori">ଜନକପୁରରେ ଯେଉଁ ଶିବଧନୁକୁ ବଡ଼ ବଡ଼ ବୀର ଓ ମହାପରାକ୍ରମୀ ରାଜାମାନେ ସେମାନଙ୍କର ସକଳ ଶକ୍ତି ପ୍ରୟୋଗ କରି ମଧ୍ୟ ସାମାନ୍ୟମାତ୍ର ହଲାଇପାରିଲେ ନାହିଁ, ତାକୁ ଶ୍ରୀରାମ ଅନାୟାସରେ ଉଠାଇ ଭାଙ୍ଗିଦେଲେ। ବିଷ୍ଣୁଙ୍କ ଧନୁରେ ଶର ସନ୍ଧାନ କରି ସେ ପର୍ଶୁରାମଙ୍କ ଠାରୁ ତେଜ ହରଣ କରିନେଲେ। ପଞ୍ଚବଟୀରେ ଚଉଦହଜାର ରାକ୍ଷସଙ୍କୁ ସ୍ବଳ୍ପ ସମୟ ମଧ୍ୟରେ, କାହାରି ସାହାଯ୍ୟ ନ ନେଇ, ଏକାକୀ ନିହତ କରି ଧରାଶାୟୀ କରିଦେଲେ। ବାଳିଙ୍କ ପରି ମହାଯୋଦ୍ଧାଙ୍କୁ ଗୋଟିଏମାତ୍ର ବାଣରେ ବଧ କରିଥିଲେ। ଧନୁରେ ବାଣ ସଂଯୋଗ କରି ଧନୁକୁ ଆକର୍ଷଣ କରିବାମାତ୍ରେ ସମୁଦ୍ରଜଳ ପ୍ରବଳ ବେଗରେ ଆଲ୍ଲୋଡିତ ଓ ଆନ୍ଦୋଳିତ ହେବାକୁ ଲାଗିଲା ଏବଂ ସମୁଦ୍ରରେ ଅନବରତ ତରଙ୍ଗମାନ ଉଠିବାକୁ ଲାଗିଲା। ଏଣୁ ସମୁଦ୍ର ଭୟଭୀତ ହୋଇ ଶ୍ରୀରାମଙ୍କ ଚରଣରେ ଶରଣ ପଶିଲା। ଲଙ୍କାନଗରୀକୁ ଯାଇ ଭୀଷଣ ଯୁଦ୍ଧରେ ସେ ରାକ୍ଷସମାନଙ୍କ ସମେତ କୁମ୍ଭକର୍ଣ୍ଣ ଓ ରାବଣକୁ ବଧ କରି ସମଗ୍ର ସଂସାରରେ ବିଜୟଡିଣ୍ଡିମ ବଜାଇ ଦେଇଥିଲେ।</p>
<p class="Sub-Heading" xml:lang="en-US">କ୍ଷମା</p>
<p class="Text-ori">ଏଭଳି ମହାପରାକ୍ରମୀ ହୋଇ ମଧ୍ୟ ଶ୍ରୀରଘୁନାଥ ଏତେ କ୍ଷମାଶୀଳ ଥିଲେ ଯେ, ସେ ତାଙ୍କ ପ୍ରତି କାହାଦ୍ବାରା କରାଯାଇଥିବା ଅପରାଧକୁ ଅପରାଧ ବୋଲି ମଣୁ ନ ଥିଲେ। ସେ ଯେଉଁଠି କ୍ରୋଧ ଓ ଯୁଦ୍ଧର ଲୀଳା କରିଛନ୍ତି, ତାହା କେବଳ ନିଜ ଆଶ୍ରିତ ଓ ସାଧୁପୁରୁଷଙ୍କ ପ୍ରତି କରାଯାଇଥିବା ଅପରାଧ ନିମନ୍ତେ ଦଣ୍ଡବିଧାନ କରିବାକୁ ତଥା ସେହି ଆଳରେ ଦୁଷ୍ଟମାନଙ୍କୁ ଉଦ୍ଧାର କରିବାକୁ ହିଁ କରିଛନ୍ତି। ମନ୍ଥରା ପରି ଦାସୀର ଅପରାଧକୁ ସେ କେଉଁଠି କେବେ ପ୍ରକାଶ ବି କରିନାହାନ୍ତି।</p>
<p class="Sub-Heading" xml:lang="en-US">ଉପସଂହାର</p>
<p class="Text-ori para-style-override-2"><span>ଶ୍ରୀରାମଙ୍କର ଅସଂଖ୍ୟ ମହତ୍ତ୍ବପୂର୍ଣ୍ଣ ଆଦର୍ଶ ଗୁଣାବଳୀକୁ ଲେଖି ବର୍ଣ୍ଣନା କରିବା ଅସମ୍ଭବ। ଆଦିକବି ବାଲ୍ମୀକିଙ୍କ ଠାରୁ ଆରମ୍ଭ କରି ଏପର୍ଯ୍ୟନ୍ତ ଖ୍ୟାତନାମା ଶ୍ରେଷ୍ଠ କବିମାନେ ରାମଚରିତ ବର୍ଣ୍ଣନା କରି ନିଜ ନିଜର ବାଣୀକୁ ସାଫଲ୍ୟମଣ୍ଡିତ କରିବାକୁ ଯତ୍୷ପରୋନାସ୍ତି ଚେଷ୍ଟା କରି ଆସିଛନ୍ତି; ଅଥଚ ଶ୍ରୀରାମଙ୍କ ଅନନ୍ତ ଗୁଣର କେହି ଅନ୍ତ ପାଇପାରିନାହାନ୍ତି। ମୁଁ ଯାହାକିଛି ବି ଲେଖିଛି, ତାହା କେବଳ ବାଲ୍ମୀକିରାମାୟଣକୁ ଆଧାର କରି ଅତି ସଂକ୍ଷେପରେ ଲେଖିଛି। ତାହା ମଧ୍ୟ ମୋର ଏହା ଦୁଃସାହସମାତ୍ର; କାରଣ ମୋର ସଂସ୍କୃତ ଭାଷାରେ ବିଶେଷ ଜ୍ଞାନ ନାହିଁ ଏବଂ ହିନ୍ଦୀ ଭାଷାରେ ମଧ୍ୟ ମୋର ଜ୍ଞାନ ଅତ୍ୟନ୍ତ ସୀମିତ। ଏଣୁ ବିଜ୍ଞ ପାଠକବୃନ୍ଦ ତ୍ରୁଟିପାଇଁ କ୍ଷମା କରିବେ। ଏହା ପଢ଼ି ବା ଶୁଣି ଯଦି କୌଣସି ଭଗବତ୍୷ପ୍ରେମୀ ଭାଇ କେତେକାଂଶରେ ଉପକୃତ ହୋଇପାରନ୍ତି, ତେବେ ମୋ’ ପକ୍ଷରେ ତାହା ବଡ଼ ସୌଭାଗ୍ୟର କଥା ହେବ ଏବଂ ମୁଁ ତାଙ୍କ ନିକଟରେ ଚିରକୃତଜ୍ଞ ହୋଇ ରହିବି।</span><span></span></p>


<p class="Page-Break"> </p>
<p class="Heading" id="toc_marker-4">ସୀତାଙ୍କ ଆଦର୍ଶ ଜୀବନ</p>
<p class="Sub-Heading" xml:lang="en-US">ଉପକ୍ରମ</p>
<p class="Text-ori">ସଂସାରର ପତିବ୍ରତା ନାରୀମାନଙ୍କ ମଧ୍ୟରେ ପତିପରାୟଣା ସୀତାଙ୍କ ସ୍ଥାନ ହେଉଛି ଅତି ଉଚ୍ଚରେ। ରାମାୟଣରେ ବର୍ଣ୍ଣିତ ସମସ୍ତ ନାରୀଚରିତ୍ର ମଧ୍ୟରେ ସୀତାଙ୍କ ଚରିତ୍ର ଯେ ସର୍ବୋତ୍ତମ, ସର୍ବଥା ଆଦର୍ଶସ୍ଥାନୀୟ ଏବଂ ଅନୁକରଣୀୟ, ସେଥିରେ କହିବାର ବା କ’ଣ ଅଛି ! ହିନ୍ଦୁ ସମାଜର ସମସ୍ତ ନାରୀମାନଙ୍କ ପାଇଁ ପ୍ରତ୍ୟେକ ପରିସ୍ଥିତିରେ ସୀତାଙ୍କର ଜୀବନଚରିତ ହେଉଛି ପଥପ୍ରଦର୍ଶକ। ସୀତାଙ୍କ ଭଳି ଅସାଧାରଣ ପାତିବ୍ରତ୍ୟ, ତ୍ୟାଗ, ଶୀଳ, ନିର୍ଭୟତା, ଶାନ୍ତି, କ୍ଷମା, ସୌହାର୍ଦ୍ଦ୍ୟ, ସହନଶୀଳତା, ଧର୍ମପରାୟଣତା, ନମ୍ରତା, ସଂଯମ, ସେବା, ସଦାଚାର, ବ୍ୟବହାରନିପୁଣତା, ସାହସ, ଶୌର୍ଯ୍ୟ ଆଦି ଗୁଣ ଏକାଧାରରେ ସଂସାରର ଅନ୍ୟ କୌଣସି ନାରୀଙ୍କ ଠାରେ ପ୍ରାୟ କ୍ବଚିତ୍ ମିଳିପାରେ। ସୀତାଙ୍କ ପରି ପବିତ୍ର ଜୀବନ ଓ ଅନୁପମ ପତିଭକ୍ତିର ଉଦାହରଣ ସମଗ୍ର ଜଗତର ଇତିହାସରେ ଦୁର୍ଲ୍ଲଭ। ଆରମ୍ଭରୁ ଶେଷ ପର୍ଯ୍ୟନ୍ତ ସୀତାଙ୍କର ସବୁକର୍ମ ଥିଲା ପବିତ୍ର ଓ ଆଦର୍ଶସ୍ଥାନୀୟ। ତାଙ୍କ ଜୀବନର ଏପରି କୌଣସି ଘଟଣା ନାହିଁ, ଯେଉଁଥିରୁ କି ଆମର ମାଆ, ବୋହୂ, ଭଉଣୀ ଏବଂ ଝିଅମାନଙ୍କୁ ଉତ୍ତମ ଶିକ୍ଷା ନ ମିଳିବ। ସଂସାରରେ ଆଜି ପର୍ଯ୍ୟନ୍ତ ଯେତେ ନାରୀ ପତ୍ନୀର ଦାୟିତ୍ବ ଗ୍ରହଣ କରିଆସିଛନ୍ତି, ସେମାନଙ୍କ ମଧ୍ୟରେ ସୀତା ଯେ ସର୍ବଶ୍ରେଷ୍ଠ ପତିବ୍ରତା, ତାହା କହିବା ଅତ୍ୟୁକ୍ତି ହେବ ନାହିଁ।</p>
<p class="Text-ori">ମାୟାମୃଗ ଧରିବାପାଇଁ ଶ୍ରୀରାମ ଚାଲିଯିବା ପରେ ଅବିକଳ ରାମଙ୍କ ସ୍ବରରେ ମାରୀଚ ଯେଉଁ ‘ହା ସୀତେ ! ହା ଲକ୍ଷ୍ମଣ !’ ବୋଲି ବିକଳ ହୋଇ ଡାକ ପକାଇଲା, ତାହା ଶୁଣି ସୀତା ବ୍ୟସ୍ତବିବ୍ରତ ହୋଇଗଲେ। ସେତେବେଳେ କିଂକର୍ତ୍ତବ୍ୟବିମୂଢ଼ା ସୀତା ଲକ୍ଷ୍ମଣଙ୍କ ପ୍ରତି ଯେଉଁ କଠୋର ବଚନ ପ୍ରୟୋଗ କରିଥିଲେ, ସେଥିରେ ମଧ୍ୟ ପୂରିରହିଥିଲା ପ୍ରଭୂତ ପତିପ୍ରେମର ଆଦର୍ଶ; କିନ୍ତୁ ସୀତାଙ୍କ ପ୍ରତି ଲକ୍ଷ୍ମଣଙ୍କର ଯେଉଁଭଳି ପବିତ୍ର ମାତୃଭାବ ଥିଲା, ସେହି ଦୃଷ୍ଟିରୁ ଦେଖିଲେ, ସୀତାଙ୍କର ସେହି ବ୍ୟବହାର ଅନୁଚିତ ବୋଲି ମନେ ହୋଇଥାଏ। ତେଣୁ ସ୍ବୟଂ ସୀତା ପରବର୍ତ୍ତୀ କାଳରେ ଏଥିପାଇଁ ଅନୁତାପ କରିଛନ୍ତି। ଆମର ମାଆ ଓ ଭଉଣୀମାନେ ଏହି ପ୍ରସଙ୍ଗରୁ ଏହି ଶିକ୍ଷା ଗ୍ରହଣ କରିବା ଉଚିତ ଯେ, ସ୍ବାମୀ ସଙ୍କଟାପନ୍ନ ହେବାର ଆଶଙ୍କା ଉପୁଜିଲେ ତାଙ୍କୁ ସାହାଯ୍ୟ କରିବାକୁ ଆପ୍ରାଣ ଚେଷ୍ଟା କରିବା ତ ପତ୍ନୀଙ୍କର କର୍ତ୍ତବ୍ୟ; କିନ୍ତୁ ସେଥିପାଇଁ ନିଜର କୌଣସି ପବିତ୍ରମନା ଅନୁଗାମୀଙ୍କୁ ଅଥବା ଆତ୍ମୀୟସ୍ବଜନଙ୍କୁ ବିଦ୍ରୂପ କରି ସମାଲୋଚନା କରିବା କିମ୍ବା କଟୁକଥା କହିବା ଆଦୌ ଉଚିତ ନୁହେଁ।</p>
<p class="Text-ori">ପୂର୍ବାପର ପ୍ରସଙ୍ଗରୁ ଅନୁମିତ ହୁଏ ଯେ, ପିତୃଗୃହରେ ଅବସ୍ଥାନକାଳରେ ମଧ୍ୟ ସୀତାଙ୍କର ସମସ୍ତଙ୍କ ସହିତ ଅତି ମଧୁର ସ୍ନେହସଂପର୍କ ଥିଲା। ସାନ ବଡ଼ ସମସ୍ତଙ୍କର ସୀତାଙ୍କ ପ୍ରତି ଆନ୍ତରିକତା ରହିଥିଲା; କିନ୍ତୁ ବାଲ୍ମୀକି ରାମାୟଣରେ ସୀତାଙ୍କ ବାଲ୍ୟଚରିତ୍ରର ବର୍ଣ୍ଣନା ଦେଖିବାକୁ ମିଳେ ନାହିଁ। ବନଗମନ ସମୟରେ ସୀତାଙ୍କ ବଚନରୁ ଜଣାଯାଏ ଯେ, ପିତୃଗୃହରେ ମାତା-ପିତାଙ୍କ ଦ୍ବାରା ତାଙ୍କୁ ଯଥେଷ୍ଟ ଉପଯୁକ୍ତ ଶିକ୍ଷା ମିଳିଥିଲା। ସେଠାରେ ସେ ସଦାଚାର ଓ ସଂଯମ ଅଭ୍ୟାସ କରିଥିଲେ ତଥା ସୁଖ ଓ ଦୁଃଖକୁ ସମାନ ମନେକରି ପ୍ରତ୍ୟେକ ପରିସ୍ଥିତିରେ ପ୍ରସନ୍ନ ରହିବାର ଶକ୍ତି ଲାଭ କରିଥିଲେ। ଏହା କେବଳ ଲୀଳାଦୃଷ୍ଟିରୁ ହିଁ କୁହାଯାଇଥାଏ। ସୀତା ତ ଥିଲେ ସାକ୍ଷାତ୍ ଜଗଦମ୍ବା, ଜଗଜ୍ଜନନୀ, ଜଗନ୍ମାତା।</p>
<p class="Sub-Heading" xml:lang="en-US">ସେବା ନିମନ୍ତେ ପ୍ରେମପୂର୍ଣ୍ଣ ଆଗ୍ରହ</p>
<p class="Text-ori"><span>ବନକୁ ପ୍ରସ୍ଥାନ କରିବା ସମୟରେ ଶ୍ରୀରାମ ସୀତାଙ୍କ ସହିତ ଦେଖା କରି ଆସିବାପାଇଁ ଅନ୍ତଃପୁରକୁ ଗଲେ ଏବଂ ସେଠାରେ ପହଞ୍ଚିବାକ୍ଷଣି ତାଙ୍କୁ ନିଜର ବନଗମନ କଥା କହିଲେ। ତାହା ଶୁଣିବାମାତ୍ରେ ସୀତା ନିଜର କର୍ତ୍ତବ୍ୟ ସ୍ଥିର କରିନେଲେ। ସେ କହିଲେ</span>—</p>
<p class="Shlok">ନ ପିତା ନାତ୍ମଜୋ ବାଽତ୍ମା ନ ମାତା ନ ସଖୀଜନଃ।</p>
<p class="Shlok">ଇହ ପ୍ରେତ୍ୟ ଚ ନାରୀଣାଂ ପତିରେକୋ ଗତିଃ ସଦା ॥</p>
<p class="Shlok">ଯଦି ତ୍ୱଂ ପ୍ରସ୍ଥିତୋ ଦୁର୍ଗଂ ବନମଦ୍ୟୈବ ରାଘବ।</p>
<p class="Shlok">ଅଗ୍ରତସ୍ତେ ଗମିଷ୍ୟାମି ମୃଦ୍ନନ୍ତି କୁଶକଣ୍ଟକାନ୍ ॥</p>
<p class="shlok-centre-dash-chankyafont">...............................................................</p>
<p class="Shlok">ପ୍ରାସାଦାଗ୍ରେ ବିମାନୈର୍ବା ବୈହାୟସଗତେନ ବା<span>।</span> </p>
<p class="Shlok">ସର୍ବବସ୍ଥାଗତା ଭର୍ତ୍ତୁଃ ପାଦଚ୍ଛାୟା ବିଶିଷ୍ୟତେ ॥</p>
<p class="shlok-centre-dash-chankyafont">...............................................................</p>
<p class="Shlok">ସୁଖଂ ବନେ ନିବତ୍ସ୍ୟାମି ଯଥୈବ ଭବନେ ପିତୁଃ। </p>
<p class="Shlok">ଅଚିନ୍ତୟନ୍ତୀ ତ୍ରୀଂଲ୍ଲେ।କାଂଶ୍ଚିୟନ୍ତୀ ପତିବ୍ରତମ୍ ॥ </p>
<p class="Shlok">ଶୁଶ୍ରୁଷମାଣା ତେ ନିତ୍ୟଂ ନିୟତା ବ୍ରହ୍ମଚାରିଣୀ। </p>
<p class="Shlok">ସହ ରଂସ୍ୟେ ତ୍ୱୟା ବୀର ବନେଷୁ ମଧୁଗନ୍ଧିଷୁ ॥</p>
<p class="shlok-centre-dash-chankyafont">...............................................................</p>
<p class="Shlok">ଅନନ୍ୟଭାବାମନୁରକ୍ତଚେତସଂ </p>
<p class="Shlok">ତ୍ୱୟା ବିଯୁକ୍ତାଂ ମରଣାୟ ନିଶ୍ଚିତାମ୍ ॥ </p>
<p class="Shlok">ନୟସ୍ୱ ମାଂ ସାଧୁ କୁରୁଷ୍ୱ ଯାଚନାଂ </p>
<p class="Shlok">ନାତୋ ମୟା ତେ ଗୁରୁତା ଭବିଷ୍ୟତି ॥</p>
<p class="Shlok-Right">(ବା.ରା. ୨/୨୭/୬-୭, ୯, ୧୨-୧୩, ୨୩) </p>
<p class="Text-ori"><span>ଅର୍ଥାତ୍</span>—<span>‘‘ନାରୀଙ୍କ ପାଇଁ ଇହଲୋକ ଓ ପରଲୋକରେ କେବଳ ପତି ହିଁ ଏକମାତ୍ର ଗତି, ଏକମାତ୍ର ଆଶ୍ରୟଦାତା। ପିତା, ପୁତ୍ର, ମାତା, ସଖୀମାନେ ଏବଂ ନିଜ ଶରୀର ମଧ୍ୟ ତା’ର ପ୍ରକୃତ ସହାୟକ ନୁହନ୍ତି; ଏଥିରୁ କେହି ବି ନାରୀଙ୍କର ଇହଲୋକ ବା ପରଲୋକର ଗତି ବିଧାନ କରିପାରନ୍ତି ନାହିଁ। ହେ ରାଘବ ! ଯଦି ଆପଣ ଆଜି ହିଁ ଦୁର୍ଗମ ବନସ୍ତକୁ ଚାଲିଯାଉଛନ୍ତି, ତେବେ ମୁଁ ମଧ୍ୟ ପଥର କୁଶକଣ୍ଟାକୁ ମୋ’ ପାଦରେ ଦଳି ଆପଣଙ୍କ ଆଗେ ଆଗେ ଚାଲିବି। ଉଚ୍ଚ ପ୍ରାସାଦରେ ଅବସ୍ଥାନ କରିବା, ବିମାନ ଚଢ଼ି ଭ୍ରମଣ କରିବା ଅଥବା ଅଣିମାଦି ସିଦ୍ଧିବଳରେ ଆକାଶରେ ବିଚରଣ କରିବା</span>—<span>ଏସବୁ ଐଶ୍ବର୍ଯ୍ୟସୁଖ ଭୋଗ କରିବା ଅପେକ୍ଷା ନାରୀମାନଙ୍କ ପକ୍ଷରେ ସବୁ ଅବସ୍ଥାରେ ସ୍ବାମୀଙ୍କ ଚରଣର ଛତ୍ରଛାୟାରେ ଅବସ୍ଥାନ କରିବା ହିଁ ବିଶେଷ ମହତ୍ତ୍ବପୂର୍ଣ୍ଣ। ଏହାହିଁ ନାରୀମାନଙ୍କର ବୈଶିଷ୍ଟ୍ୟ। ସୁତରାଂ ମୁଁ ତିନିଲୋକର ଐଶ୍ବର୍ଯ୍ୟ କଥା ଚିନ୍ତା ନ କରି ଅନୁକ୍ଷଣ କେବଳ ପତିବ୍ରତା ଧର୍ମ ସ୍ମରଣ ଓ ଅନୁସରଣ କରି ପିତୃଗୃହରେ ଯେପରି ସୁଖୀ ଥିଲି, ବନରେ ମଧ୍ୟ ଠିକ୍ ସେହିପରି ସୁଖରେ ରହିବି। ହେ ବୀରଶିରୋମଣି ! ମୁଁ ସର୍ବଦା ନିୟମପୂର୍ବକ ରହି, ବ୍ରହ୍ମଚର୍ଯ୍ୟବ୍ରତ ପାଳନ କରି ଆପଣଙ୍କ ସେବାଶୁଶ୍ରୂଷାରେ ଲାଗିରହିବି ଏବଂ ଆପଣଙ୍କ ସହିତ ଫୁଲ-ସୁଗନ୍ଧରେ ଭରା ବନରେ ଆନନ୍ଦରେ ବିଚରଣ କରିବି। ମୋ ହୃଦୟର ସକଳ ପ୍ରେମ ଏକମାତ୍ର ଆପଣଙ୍କୁ ହିଁ ଅର୍ପିତ। ମୋର ଚିତ୍ତ ଏକମାତ୍ର ଆପଣଙ୍କ ଠାରେ ହିଁ ସଂପୂର୍ଣ୍ଣ ଅନୁରକ୍ତ। ଆପଣଙ୍କ ବ୍ୟତୀତ ମୋ ମନ ଅନ୍ୟ କୌଣସିଆଡେ଼ ଯାଏ ନାହିଁ। ଆପଣଙ୍କ ବ୍ୟତୀତ ମୁଁ ଅନ୍ୟ କାହାରି କଥା କେବେ ଚିନ୍ତା କରେ ନାହିଁ। ଏପରି ଅବସ୍ଥାରେ ଯଦି ଆପଣଙ୍କ ଠାରୁ ମୋର ବିଯୋଗ ହୁଏ, ଯଦି ଆପଣଙ୍କ ଦ୍ବାରା ମୁଁ ପରିତ୍ୟକ୍ତ ହୁଏ, ତାହା ହେଲେ ମୋର ମୃତ୍ୟୁ ସୁନିଶ୍ଚିତ। ସୁତରାଂ ଆପଣ ମୋ ପ୍ରାର୍ଥନା ପୂରଣ କରି ମୋତେ ସାଙ୍ଗରେ ନିଅନ୍ତୁ। ମୁଁ ସାଙ୍ଗରେ ରହିଲେ, ମୋ ହେତୁ ଆପଣଙ୍କର କୌଣସି ଭାର ବଢ଼ିବ ନାହିଁ; ଆପଣଙ୍କ ଉପରେ କୌଣସି ଚାପ ପଡ଼ିବ ନାହିଁ।’’</span></p>
<p class="Text-ori">ସେହି ଅବସରରେ ସୀତା ଏହିପରି ଆହୁରି ଅନେକ ପ୍ରେମ ଓ ଧର୍ମମୟ ବଚନ କହିଥିଲେ। ଭଗବାନ ରାମଙ୍କ ମୁଖରୁ ବନବାସର ନାନାବିଧ ଦୁଃଖକଷ୍ଟ କଥା ଶୁଣି ମଧ୍ୟ ସୀତା ନିଜ ସଙ୍କଳ୍ପରେ ସଂପୂର୍ଣ୍ଣ ଅଟଳ ରହିଲେ; ନିଜ ସଂକଳ୍ପରୁ ସେ ସାମାନ୍ୟମାତ୍ର ଟଳିଲେ ନାହିଁ। ସ୍ବାମୀଙ୍କ ସେବା ଆଗରେ ସଂସାରର ଐଶ୍ବର୍ଯ୍ୟ-ବିଭବ, ସୁଖସଂପଦକୁ ସେ କେତେ ତୁଚ୍ଛ ଓ ନଗଣ୍ୟ ମନେ କରୁଥିଲେ, ସ୍ବାମୀଙ୍କ ଚରଣରେ ତାଙ୍କର କେତେ ପ୍ରଗାଢ଼ ପ୍ରେମ ଥିଲା, ସେ କାୟମନୋବାକ୍ୟରେ କିପରି ଭାବରେ ତାଙ୍କର ସେବା କରିବାକୁ ଇଚ୍ଛା କରୁଥିଲେ, ତାହା ସେହି ସମୟର ପ୍ରସଙ୍ଗ ଅଧ୍ୟୟନ କଲେହିଁ ଠିକ୍୷ରୂପେ ବୋଧଗମ୍ୟ ହୋଇପାରିବ। ଭଗବାନଙ୍କ ଠାରୁ ବନଗମନ ପାଇଁ ଅନୁମତି ପାଇବାଲାଗି ସୀତା ଜିଦି କରି ପାରୁପର୍ଯ୍ୟନ୍ତ ଚେଷ୍ଟା କଲେ। ସେ ସାମ, ଦାନ, ନୀତି ଆଦି ସବୁ ଉପାୟ ଅବଲମ୍ବନ କଲେ।</p>
<p class="Text-ori">ଶେଷରେ ସୀତାଙ୍କ ପ୍ରେମର ବିଜୟ ହେଲା। ଶ୍ରୀରାମ ସୀତାଙ୍କୁ ନିଜ ସହିତ ନେଇଯିବାପାଇଁ ପ୍ରେମପୂର୍ବକ ସମ୍ମତି ପ୍ରଦାନ କଲେ। ଏଥିରୁ ଏହି ଶିକ୍ଷା ମିଳୁଛି ଯେ, ପତ୍ନୀଙ୍କର ନିଜ ସୁଖ ପାଇଁ ନୁହେଁ, କେବଳ ପତିଙ୍କ ସେବା ଓ ସୁଖ ପାଇଁ ହିଁ ପ୍ରେମପୂର୍ବକ ସ୍ବାମୀଙ୍କ ଆଜ୍ଞାକୁ ଟାଳଟୁଳ କରାଇବାର ଅଧିକାର ରହିଛି; ପତିଙ୍କର ସେବାସୁଖ ପାଇଁ ପତ୍ନୀ ଏପରି ପ୍ରେମାଗ୍ରହ କରିପାରନ୍ତି। ସୀତାଙ୍କର ଏହି ପ୍ରେମାଗ୍ରହକୁ ସମସ୍ତେ ପ୍ରଶଂସା କରନ୍ତି; କେହି ନିନ୍ଦା କରନ୍ତି ନାହିଁ। କାରଣ ସୀତା କେବଳ ପତିପ୍ରେମ ଓ ପତିସେବା ଲାଗି ସମସ୍ତ ସୁଖକୁ ଜଳାଞ୍ଜଳି ଦେଇ ବନକୁ ଯାଇଥିଲେ; କୌଣସି ଇନ୍ଦ୍ରିୟସୁଖଭୋଗରୂପ ସ୍ବାର୍ଥ ପାଇଁ ନୁହେଁ। ତେଣୁ ସୀତାଙ୍କର ଏପରି ଆଚରଣ ପତିବ୍ରତାଧର୍ମ ଦୃଷ୍ଟିରୁ ଆଦର୍ଶ ମନେ କରାଯାଏ। ଏଥିରୁ ପୁରୁଷମାନେ ମଧ୍ୟ ଶିକ୍ଷା ଗ୍ରହଣ କରିବା ଉଚିତ ଯେ, ସହଧର୍ମିଣୀ ପତ୍ନୀଙ୍କର ଇଚ୍ଛା ବିନା, ତାଙ୍କୁ ଛାଡ଼ି ସେ ଅନ୍ୟତ୍ର ଚାଲି ଯିବା ଅନୁଚିତ। ପତି ନିଜ ପତ୍ନୀଙ୍କର ସୁବିଧା ଲାଗି ତାଙ୍କୁ ନିଜ ସହିତ ରଖିବାକୁ ଚାହୁଁନ ଥିଲେ ବି, କଷ୍ଟ ଓ ବିପଦ-ଆପଦ ସମୟରେ ପତିଙ୍କର ସୁଖସାଧନ ପାଇଁ ସେବା କରିବା ଉଦ୍ଦେଶ୍ୟରେ ପତ୍ନୀ ତାଙ୍କ ସହିତ ରହିବା ଉଚିତ। ଅବଶ୍ୟ ସବୁବେଳେ ସମସ୍ତଙ୍କ ପାଇଁ ସେହି ଏକପ୍ରକାର ବ୍ୟବସ୍ଥା ହୋଇ ନ ପାରେ। ଏଣୁ ସମୟ ଓ ପରିସ୍ଥିତି ଅନୁଯାୟୀ କାର୍ଯ୍ୟ କରିବା ଶ୍ରେୟସ୍କର।</p>
<p class="Sub-Heading" xml:lang="en-US">ସହିଷ୍ଣୁତା</p>
<p class="Text-ori"><span>ସୀତା ବନବାସ ସମୟରେ ଆନନ୍ଦସହକାରେ ଦୁଃସହ କଷ୍ଟମାନ ସହି ଯାଇଥିଲେ। ଏହାଛଡ଼ା ତାଙ୍କ ସହନଶୀଳତାର ଅନ୍ୟ ଏକ ବିଶେଷ ଉଦାହରଣ ମଧ୍ୟ ଦେଖିବାକୁ ମିଳେ। ବନଗମନ ସମୟରେ ଯେତେବେଳେ କୈକେୟୀ ସୀତାଙ୍କୁ ବନବାସଯୋଗ୍ୟ ବସ୍ତ୍ର ପିନ୍ଧିବାକୁ ଦେଲେ, ସେତେବେଳେ ରାଣୀହଂସପୁରର ଅନ୍ୟ ସ୍ତ୍ରୀଲୋକମାନଙ୍କର ଦୁଃଖ ଏବଂ ରାଜା ଦଶରଥଙ୍କର ଦୁଃଖ କଥା ବା କ’ଣ କୁହାଯିବ, ବଶିଷ୍ଠଙ୍କ ଭଳି ତପୋନିଷ୍ଠ ମହର୍ଷିଙ୍କ ମନ ମଧ୍ୟ କ୍ଷୁବ୍ଧ ହୋଇଉଠିଲା; ସେ ଅତି କଠୋର ଶବ୍ଦରେ କୈକେୟୀଙ୍କୁ ଭର୍ତ୍ସନା କଲେ ଏବଂ ସୀତାଙ୍କୁ ବଳ୍୷କଳ ବସନ ପିନ୍ଧାଇବାକୁ ବାରଣ କଲେ; କିନ୍ତୁ ସେପରି ସ୍ଥଳରେ ମଧ୍ୟ ସୀତାଙ୍କ ମନରେ କୌଣସି ବିକାରଜାତ ହୋଇ ନ ଥିଲା। କୈକେୟୀଙ୍କ ପ୍ରତି ବଶିଷ୍ଠଙ୍କର ମନ୍ତବ୍ୟକୁ ସେ କେବଳ ଯେ ନୀରବରେ ଶୁଣୁଥିଲେ, ତାହା ନୁହେଁ, ଶାଶୁଙ୍କ ଆଜ୍ଞା ଶିରୋଧାର୍ଯ୍ୟ କରି ସେ ସେହି ବଳ୍୷କଳବସ୍ତ୍ର ପିନ୍ଧିଥିଲେ ଏବଂ ବଶିଷ୍ଠଙ୍କର ଆଜ୍ଞା ପାଇ ମଧ୍ୟ ନିଜ ନିଷ୍ପତ୍ତିର ପରିବର୍ତ୍ତନ କଲେ ନାହିଁ। ଏହି ପ୍ରସଙ୍ଗ ଉପରେ ଆଦିକବି ମୁନିପୁଙ୍ଗବ ମହର୍ଷି ବାଲ୍ମୀକି କହିଛନ୍ତି:</span>—<span></span></p>
<p class="Shlok">ତସ୍ମିଂସ୍ତଥା ଜଳ୍ପତି ବିପ୍ରମୁଖ୍ୟେ ଗୁରୌ ନୃପସ୍ୟାପ୍ରତିମପ୍ରଭାବେ।</p>
<p class="Shlok">ନୈବ ସ୍ମ ସୀତା ବିନିବୃତ୍ତଭାବା ପ୍ରିୟସ୍ୟ ଭର୍ତ୍ତୁଃ ପ୍ରତିକାରକାମା ॥</p>
<p class="Shlok-Right">(ବା.ରା. ୨/୩୭/୩୭) </p>
<p class="Text-ori">ଅର୍ଥାତ୍, ରାଜସଭାରେ ରାଜଗୁରୁ ମହର୍ଷି ବଶିଷ୍ଠ ଏପରି କହିଲେ ମଧ୍ୟ, ପ୍ରିୟ ପତିଙ୍କୁ ଅନୁସରଣ କରିବାର ଅଦମ୍ୟ ଇଚ୍ଛା ରଖୁଥିବା ସୀତା ପ୍ରିୟ ସ୍ବାମୀଙ୍କ ଅବସ୍ଥା ଅନୁରୂପ ବେଶଭୂଷାଦି ଧରିବା ଉଦ୍ଦେଶ୍ୟରେ ବନଚାରିଣୀ ତପସ୍ବିନୀରୂପେ ଚଳିବାର ସଂକଳ୍ପରୁ ବିରତ ହେଲେ ନାହିଁ।</p>
<p class="Text-ori">ଏହି ପ୍ରସଙ୍ଗରୁ ଏହି ଶିକ୍ଷା ମଧ୍ୟ ମିଳୁଛି ଯେ, ଶାଶୁ ବା ତାଙ୍କ ସମସ୍କନ୍ଧ କୌଣସି ବୟସ୍କା, ଗୁରୁଜନସ୍ଥାନୀୟା ସ୍ତ୍ରୀଲୋକ ଯଦି କିଛି କଟୁକଥା, ଅନୁଚିତ କଥା କହିଦିଅନ୍ତି ଅଥବା ପ୍ରତିକୂଳ ଆଚରଣ କରନ୍ତି, ତେବେ ତାହା ଆନନ୍ଦରେ ସହିଯିବା ଉଚିତ ଏବଂ ବିପତ୍ତିବେଳେ ପତିସେବା ପାଇଁ ତାଙ୍କର ସହଗାମିନୀ ହେଲେ ତାଙ୍କ ଅନୁରୂପ ସାଦାସିଧା ହୋଇ ଚଳିବା ଉଚିତ। ଭୋଗବିଳାସର ମୋହରେ ପଡ଼ିବା ଉଚିତ ନୁହେଁ।</p>
<p class="Sub-Heading" xml:lang="en-US">ବନରେ ସୀତାଙ୍କ ପତିସେବା</p>
<p class="Text-ori"><span>ପତିସେବାରେ ସଦା ପ୍ରସନ୍ନ ରହୁଥିବା ସୀତା ବନକୁ ଯାଇ ସେଠାରେ ନିଜର ସକଳ ଭୌତିକ ସୁଖ ଭୁଲିଯାଇଛନ୍ତି। ସେ କେବେ ବି ରାଜପଟ୍ଟ, ରାଜପରିଚ୍ଛଦ, ରାଜଭବନ, ରାଜ-ଉଦ୍ୟାନ, ଧନ-ଦୌଲତ ଓ ଦାସ-ଦାସୀଙ୍କର ସ୍ମରଣ କରନ୍ତି ନାହିଁ। ସେ ନିରନ୍ତର ଭଗବାନ ଶ୍ରୀରାମଙ୍କ ସେବାରେ ହିଁ ତତ୍ପର ରହନ୍ତି। ତାଙ୍କରି ଆଜ୍ଞାନୁସାରେ ସେ ପାଦ୍ୟ, ଅର୍ଘ୍ୟାଦି ଉପଚାର ଦ୍ବାରା ବନବାସୀ ଋଷିମାନଙ୍କର ଯଥାଯୋଗ୍ୟ ସତ୍କାର କରନ୍ତି। ସେ ନିର୍ଜନ ବନରେ ମଧ୍ୟ ନିଜ ଘରେ ରହିବା ଭଳି ନିର୍ଭୟରେ ରହନ୍ତି। ତାଙ୍କ ମନ ସଦାସର୍ବଦା ଶ୍ରୀରାମଙ୍କ ଠାରେ ହିଁ ଲାଗିରହିଥାଏ ଏବଂ ବନରେ ଶ୍ରୀରାମଙ୍କ ସାଙ୍ଗରେ ସେ ଅତି ଆନନ୍ଦରେ ରହିଥାନ୍ତି। ଚିତ୍ରକୂଟରୁ ପଞ୍ଚବଟୀକୁ ଯିବା ବାଟରେ ଶ୍ରୀରାମଚନ୍ଦ୍ର ଅତ୍ରିମୁନିଙ୍କ ଆଶ୍ରମରେ ପହଞ୍ଚିଛନ୍ତି। ସେଠାରେ ପରମସାଧ୍ବୀ ସତୀ ଅନସୂୟା ସୀତାଙ୍କୁ ପାତିବ୍ରତ୍ୟ ଧର୍ମ ବିଷୟରେ ଅତି ସୁନ୍ଦର ଉପଦେଶ ପ୍ରଦାନ କରିଛନ୍ତି। ତାହା ଶୁଣି, ସୀତା ଅନସୂୟାଙ୍କ ଉପଦେଶକୁ ସାଦରେ ସମର୍ଥନ କରି କହିଛନ୍ତି,</span>—<span></span></p>
<p class="Shlok">ଯଦ୍ୟପ୍ୟେଷ ଭବେଦ୍୷ଭର୍ତ୍ତା ଅନାର୍ଯ୍ୟୋ ବୃତ୍ତିବର୍ଜିତଃ।</p>
<p class="Shlok">ଅଦ୍ୱୈଧମତ୍ର ବର୍ତ୍ତବ୍ୟଂ ତଥାପ୍ୟେକ୍ଷ ମୟା ଭବେତ୍ ॥</p>
<p class="Shlok">କିଂ ପୁନର୍ଯ୍ୟୋ ଗୁଣଶ୍ଲାଘ୍ୟଃ ସାନୁକ୍ରୋଶୋ ଜିତେନ୍ଦ୍ରିୟଃ।</p>
<p class="Shlok">ସ୍ଥିରାନୁରାଗୋ ଧର୍ମାତ୍ମା ମାତୃବତ୍ ପିତୃବତ୍ ପ୍ରିୟଃ ॥</p>
<p class="Shlok-Right">(ବା.ରା. ୨/୧୧୮/୩-୪) </p>
<p class="Text-ori">‘‘ଯଦି ମୋର ସ୍ବାମୀ ଅନାର୍ଯ୍ୟ ଓ ଜୀବିକାରହିତ ହୁଅନ୍ତି, ତଥାପି ମୁଁ ବିନା ଦ୍ବିଧାରେ ତାଙ୍କର ସେବା କରିବା ଉଚିତ। ପୁଣି ସେ ଯେହେତୁ ନିଜ ସଦ୍୷ଗୁଣ ଯୋଗୁ ସମସ୍ତଙ୍କର ପ୍ରଶଂସାଭାଜନ ହୋଇଛନ୍ତି ତଥା ଦୟାଳୁ, ଜିତେନ୍ଦ୍ରିୟ, ଧର୍ମନିଷ୍ଠ, ଦୃଢ଼ଅନୁରାଗୀ ଏବଂ ମାତାପିତାଙ୍କ ପରି ହିତୈଷୀ ଓ ପ୍ରୀତିମାନ୍ ଅଟନ୍ତି, ତେଣୁ ତାଙ୍କୁ ସେବା କରିବା ବିଷୟରେ ଆଉ କହିବାର ବା କ’ଣ ଅଛି !’’</p>
<p class="Text-ori">ସେହି ପ୍ରସଙ୍ଗରେ ସୀତା ପତିସେବାର ମହତ୍ତ୍ବ ବ୍ୟାଖ୍ୟାନ କରି କହିଛନ୍ତି, ‘‘ମୁଁ ପତିଙ୍କ ସହିତ ନିର୍ଜନବନକୁ ଆସିବା ସମୟରେ ମୋ’ ଶାଶୁ କୌଶଲ୍ୟା ଧର୍ମପତ୍ନୀର କର୍ତ୍ତବ୍ୟ ପାଳନ ବିଷୟରେ ମୋତେ ଯେଉଁ ଶିକ୍ଷା ଦେଇଥିଲେ, ତାହା ମୋ ହୃଦୟରେ ସୁନ୍ଦରରୂପେ ଅଙ୍କିତ ହୋଇ ରହିଛି। ତା’ପୂର୍ବରୁ ମୋ’ ବିବାହବେଳେ ଅଗ୍ନି ସମୀପରେ ମାଆ ମୋତେ ଯେଉଁ ଶିକ୍ଷା ଦେଇଥିଲେ, ତାହା ମଧ୍ୟ ମୋର ସ୍ପଷ୍ଟରୂପେ ମନେ ଅଛି। ମୁଁ ଜାଣେ ଯେ, ପତ୍ନୀ ପାଇଁ ପତି ହିଁ ହେଉଛନ୍ତି ଗୁରୁ ଓ ସର୍ବସ୍ବ। ତା’ପାଇଁ ପତିସେବାଠାରୁ ବଳି ଅଧିକ ହୋଇ ଅନ୍ୟ କୌଣସି ତପସ୍ୟା ନାହିଁ।’’</p>
<p class="Text-ori">ସୀତାଙ୍କର ପତିସେବାବିଷୟକ ମନୋଭାବ କେତେ ଉଚ୍ଚକୋଟିର ଥିଲା ଏବଂ ମାତା, ପିତା ତଥା ଶାଶୁଙ୍କ ଶିକ୍ଷାକୁ ସେ କେତେ ଆଦର କରୁଥିଲେ, ତାହା ଏହି ପ୍ରସଙ୍ଗରୁ ସହଜରେ ଜାଣିହେଉଛି।</p>
<p class="Sub-Heading" xml:lang="en-US">ନିର୍ଭୟତା</p>
<p class="Text-ori"><span>ସୀତାଙ୍କ ତେଜ ଓ ନିର୍ଭୟତାର ଉଦାହରଣ ମଧ୍ୟ ଦେଖିବା କଥା। ଯେଉଁ ମହାପରାକ୍ରମୀ ରାବଣର ନାମ ଶୁଣିବାମାତ୍ରେ ଦେବତାମାନେ ମଧ୍ୟ ଥରହର ହେଉଥିଲେ, ସୀତା ତାକୁ ନିର୍ଭୟରେ ଉତ୍ତର ଦେଇଛନ୍ତି। ସେ ତାକୁ ତିରସ୍କାର କରି କହିଛନ୍ତି,</span></p>
<p class="Shlok">ତ୍ୱଂ ପୁନର୍ଜମ୍ବୁକଃ ସିଂହୀଂ ମାମିହେଚ୍ଛସି ଦୁର୍ଲଭାମ୍। </p>
<p class="Shlok">ନାହଂ ଶକ୍ୟା ତ୍ୱୟା ସ୍ପ୍ରଷ୍ଟୁମାଦିତ୍ୟସ୍ୟ ପ୍ରଭା ଯଥା ॥</p>
<p class="shlok-centre-dash-chankyafont">...............................................................</p>
<p class="Shlok">ସୂର୍ଯ୍ୟାଚନ୍ଦ୍ରମସୌ ଚାଭୌ ପାଣିଭ୍ୟାଂ ହର୍ତ୍ତୁମିଚ୍ଛସି ॥</p>
<p class="Shlok">ଯୋ ରାମସ୍ୟ ପ୍ରିୟାଂ ଭାର୍ଯ୍ୟାଂ ପ୍ରଧର୍ଷୟିତୁମିଛୁସି।</p>
<p class="Shlok">ଅଗ୍ନି ପ୍ରଜ୍ୱଳିତଂ ଦୃଷ୍ଟ୍ୱା ବସ୍ତ୍ରେଣାହର୍ତ୍ତୁମିଚ୍ଛସି। </p>
<p class="Shlok">କ୍ୟାଣବୃତ୍ତାଂ ଯୋ ଭର୍ଯ୍ୟାଂ ରାମସ୍ୟାହର୍ତ୍ତୁମିଚ୍ଛସି।</p>
<p class="Shlok">ଅୟୋମୁଖାନାଂ ଶୂଳାନାମଗ୍ରେ ଚରିତୁମିଚ୍ଛସି। </p>
<p class="Shlok">ରାମସ୍ୟ ସଦୃଶୀଂ ଭାର୍ଯ୍ୟାଂ ଯୋଽଧିଗନ୍ତୁଂ ତ୍ୱମିଚ୍ଛସି।</p>
<p class="Shlok-Right">(ବା.ରା. ୩/୪୭/୩୭, ୪୨—୪୪) </p>
<p class="Text-ori"><span>ଅର୍ଥାତ୍</span>—<span>‘‘ତୁ ବିଲୁଆ ଓ ମୁଁ ସିଂହୀ। ମୁଁ ତୋ ପାଇଁ ସର୍ବଥା ଦୁର୍ଲ୍ଲଭ। ତଥାପି ତୁ ମୋତେ ପାଇବାକୁ ଲାଳସା ରଖୁଛୁ। ସୂର୍ଯ୍ୟଙ୍କର ପ୍ରଭାକୁ ଯେପରି କେହି ସ୍ପର୍ଶ କରିପାରନ୍ତି ନାହିଁ, ତୁ ମଧ୍ୟ ସେହିପରି ମୋତେ ସ୍ପର୍ଶ କରିପାରିବୁ ନାହିଁ। ତୋର ଏଡେ଼ ସାହସ ଯେ, ତୁ ଶ୍ରୀରାମଙ୍କ ପ୍ରିୟତମା ପତ୍ନୀଙ୍କୁ ଅପହରଣ କରିବାକୁ ଇଚ୍ଛା କରୁଛୁ ! ତା’ହେଲେ ତୁ ନିଶ୍ଚୟ ଚନ୍ଦ୍ରସୂର୍ଯ୍ୟଙ୍କୁ ହାତରେ ଧରିବାକୁ ଇଚ୍ଛା କରୁଛୁ। ଯଦି ତୁ ଶ୍ରୀରାମଙ୍କ ପ୍ରେୟସୀ ପତ୍ନୀଙ୍କୁ ବଳପୂର୍ବକ ଅତ୍ୟାଚାର କରିବାକୁ ଇଚ୍ଛା କରୁଛୁ, ତେବେ ଜାଣିରଖ, ତୁ ନିଶ୍ଚୟ ଜଳନ୍ତା ନିଆଁକୁ ଲୁଗାରେ ବାନ୍ଧି ନେଇଯିବାକୁ ଚାହୁଁଛୁ ଏବଂ ଲୌହଶୂଳର ତୀକ୍ଷ୍ମ ଧାରରେ ଚାଲିବାକୁ ମନ ବଳାଇଛୁ।’’</span></p>
<p class="Text-ori">ଏହାଛଡ଼ା ସେ ଆହୁରି ମଧ୍ୟ କହିଛନ୍ତି ଯେ, ସିଂହ ଓ ଶୃଗାଳ ମଧ୍ୟରେ, ସମୁଦ୍ର ଓ ନର୍ଦ୍ଦମା ମଧ୍ୟରେ, ଅମୃତ ଓ କାଞ୍ଜି ମଧ୍ୟରେ, ସୁନା ଓ ଲୁହା ମଧ୍ୟରେ, ଚନ୍ଦନ ଓ କାଦୁଅ ମଧ୍ୟରେ, ହାତୀ ଓ ବିରାଡ଼ି ମଧ୍ୟରେ, ଗରୁଡ଼ ଓ କୁଆ ମଧ୍ୟରେ ଯେତିକି ପ୍ରଭେଦ ରହିଛି, ଶ୍ରୀରାମ ଏବଂ ରାବଣ ମଧ୍ୟରେ ଠିକ୍ ସେତିକି ପ୍ରଭେଦ ରହିଛି।</p>
<p class="Text-ori">ଏଥିରୁ ଏହି ଶିକ୍ଷା ଗ୍ରହଣ କରିବା ଉଚିତ ଯେ, ନିଜ ପାତିବ୍ରତ୍ୟ ଓ ପରମାତ୍ମାଙ୍କ ବଳ ଉପରେ ଭରସା ରଖି ଯେକୌଣସି ପରିସ୍ଥିତିରେ ମଧ୍ୟ ସ୍ତ୍ରୀ ଭୟଭୀତ ହେବା ଉଚିତ ନୁହେଁ; କଦାପି ଭୀତତ୍ରସ୍ତ ହେବା ଉଚିତ ନୁହେଁ। ନିର୍ଭୟ ଚିତ୍ତରେ ଅନ୍ୟାୟର ପ୍ରତିବାଦ କରିବା ଉଚିତ। ପରମାତ୍ମାଙ୍କ ଅସୀମ ବଳ ଉପରେ ପ୍ରକୃତ ଭରସା ରହିଥିଲେ, ସେ ନିଶ୍ଚୟ ସହାୟ ହେବେ; ଏଥିରେ ଅଣୁମାତ୍ର ସନ୍ଦେହ ନାହିଁ।</p>
<p class="Sub-Heading" xml:lang="en-US">ଧର୍ମପାଳନରେ ଦୃଢ଼ତା</p>
<p class="Text-ori"><span>‘କୌଣସି ପ୍ରକାର ପ୍ରଲୋଭନ ବା ଭୟ ହେତୁ କିମ୍ବା ଘୋର ବିପଦ ବା ଦାରୁଣ ଦୁଃଖ ଉପସ୍ଥିତ ହେଲେ ମଧ୍ୟ ସ୍ବଧର୍ମ ପରିତ୍ୟାଗ କରିବା ଅନୁଚିତ’</span>—<span>ସୀତାଙ୍କ ଜୀବନଚର୍ଯ୍ୟାରୁ ଆମକୁ ଏହି ଶିକ୍ଷା ମଧ୍ୟ ମିଳେ। ଲଙ୍କାର ଅଶୋକବନରେ ସୀତାଙ୍କ ପତିବ୍ରତା ଧର୍ମ ନଷ୍ଟ କରିବାପାଇଁ ଦୁଷ୍ଟ ରାବଣ କିଛି କମ୍ ଚେଷ୍ଟା କରି ନ ଥିଲା। ସେ ନିଜର ସ୍ତ୍ରୀମାନଙ୍କୁ ସାଙ୍ଗରେ ନେଇ ଅଶୋକବନକୁ ଗଲା; ସୀତାଙ୍କୁ ନିଜର ବୈଭବ ଦେଖାଇ ତାଙ୍କ ମନ ମୋହିତ କରିବା ଉଦ୍ଦେଶ୍ୟରେ ଅତ୍ୟନ୍ତ ଚିତ୍ତାକର୍ଷକ ପ୍ରଲୋଭନୀୟ ବସ୍ତୁମାନଙ୍କର ଲୋଭ ଦେଖାଇଲା ଏବଂ ବାରମ୍ବାର ଅନୁନୟ-ବିନୟ କଲା। ଏହା ସତ୍ତ୍ବେ ସୀତା ନିଜ ଧର୍ମରେ ଅଟଳ ରହି ନୀତିଯୁକ୍ତ ବାଣୀରେ ତାକୁ ସର୍ବଦା ତିରସ୍କାର କରୁଥିଲେ। ରାବଣ ବାରମ୍ବାର ରାମଙ୍କୁ ଲକ୍ଷ୍ୟ କରି, ଅବଜ୍ଞାସୂଚକ କଠୋର ଶବ୍ଦ କହି ସୀତାଙ୍କୁ ନାନାପ୍ରକାର ଭୟ ଦେଖାଉଥିଲା; ଏପରିକି, ଥରେ ମାୟାନିର୍ମିତ ରାମଙ୍କ କଟାମୁଣ୍ଡ ମଧ୍ୟ ନେଇ ସୀତାଙ୍କ ଆଗରେ ରଖିଦେଲା। ସୀତା ଏସବୁ ଘଟଣାରେ ଅତ୍ୟନ୍ତ ଦୁଃଖିତ ହୋଇ ମରିବାକୁ ପ୍ରସ୍ତୁତ ହୋଇଯାଇଥିଲେ; ଅଥଚ ଧର୍ମପଥରୁ ତିଳେମାତ୍ର ଚ୍ୟୁତ ହେବାର ଭାବନା କେବେ ସ୍ବପ୍ନରେ ସୁଦ୍ଧା ତାଙ୍କ ମନରେ ଉଦୟ ହୋଇ ନ ଥିଲା। ତାଙ୍କ ମନ ଅହର୍ନିଶ ଶ୍ରୀରାମଙ୍କ ଚରଣରେ ନିବିଷ୍ଟ ଥିଲା। ରାକ୍ଷସୀମାନେ ମଧ୍ୟ ସୀତାଙ୍କୁ ଭୟ ଓ ନାନାପ୍ରକାର ପ୍ରଲୋଭନ ଦେଖାଇ ବଡ଼ ହଇରାଣ କରୁଥିଲେ; କିନ୍ତୁ ସୀତା ତ ସୀତା ହୋଇ ହିଁ ରହିଥିଲେ। ଧର୍ମତ୍ୟାଗ କଥା ବା କ’ଣ କହିବା, ବିପଦରୁ ରକ୍ଷା ପାଇବାକୁ ସେ ଛଳରେ ମଧ୍ୟ କେବେ ନିଜର ବାହ୍ୟ ବ୍ୟବହାରରେ କୌଣସି ଦୋଷକୁ ପ୍ରଶ୍ରୟ ଦେଇ ନ ଥିଲେ। ଧର୍ମରେ ପରିପୂର୍ଣ୍ଣ ତାଙ୍କର ନିର୍ମଳ ମନରେ କେବେ କୌଣସି ଅଶୁଦ୍ଧ ଭାବନା ସ୍ଥାନ ପାଉ ନ ଥିଲା। ଏହି ପ୍ରସଙ୍ଗ ବାଲ୍ମୀକି ରାମାୟଣର ସୁନ୍ଦରକାଣ୍ଡରେ ମନୋଯୋଗସହକାରେ ପଢ଼ିବା ଆବଶ୍ୟକ। ଅଶୋକବନରେ ଥାଇ ସୀତା କିପରି ଭାବରେ ଜୀବନ କଟାଇଛନ୍ତି, ତା’ର ଅତ୍ୟନ୍ତ ହୃଦୟସ୍ପର୍ଶୀ ବର୍ଣ୍ଣନା ସେଥିରେ ରହିଛି। ସୀତା ବିଳାପ କରି କହିଛନ୍ତି,</span>—</p>
<p class="Shlok">ନହି ମେ ଜୀବିତେନାର୍ଥୋ ନୈବାର୍ଥେର୍ନ ଚ ଭୂଷଣୈଃ। </p>
<p class="Shlok">ବସନ୍ତ୍ୟା ରାକ୍ଷସୀମଧ୍ୟେ ବିନା ରାମଂ ମହାରଥମ୍ ॥</p>
<p class="shlok-centre-dash-chankyafont">...............................................................<span></span></p>
<p class="Shlok">ଧିଙ୍୷ମାମନାର୍ଯ୍ୟାମସତାଂ ଯାହଂ ତେନ ବିନା କୃତା। </p>
<p class="Shlok">ମୁହୁର୍ତ୍ତମପି ଜୀବାମି ଜୀବିତଂ ପାପଜୀବିକା ॥</p>
<p class="Shlok">ଚରଣେନାପି ସବ୍ୟେନ ନ ସ୍ପୃଶେୟଂ ନିଶାଚରମ୍। </p>
<p class="Shlok">ରାବଣଂ କିଂ ପୁନରହଂ କାମୟେୟଂ ବିଗର୍ହିତମ୍ ॥</p>
<p class="Shlok-Right">(ବା.ରା. ୫/୨୬/୫, ୭-୮) </p>
<p class="Text-ori"><span>‘‘ମୁଁ ଯେହେତୁ ମହାରଥୀ ଶ୍ରୀରାମଙ୍କ ବିଚ୍ଛେଦରେ ଏହି ରାକ୍ଷସୀମାନଙ୍କ ଗହଣରେ ବାସ କରୁଛି, ମୋର ଧନ, ଜୀବନ ଓ ବେଶଭୂଷାରେ ଆଉ କି ପ୍ରୟୋଜନ ! ମୁଁ ପାପିନୀ ଯେହେତୁ ତାଙ୍କ ବିରହରେ ମୁହୂର୍ତ୍ତେ ମଧ୍ୟ ଜୀବନ ରଖି ରହିଛି, ତେଣୁ ଏହି ଅନାର୍ଯ୍ୟା ଅସତୀ ଜୀବନକୁ ଧିକ୍ ! ଏହି ନିନ୍ଦିତ ନିଶାଚର ରାବଣ ତ ମୋ ବାମପାଦର ବି ସ୍ପର୍ଶଯୋଗ୍ୟ ନୁହେଁ; ପୁଣି ତାକୁ ମନରେ କାମନା କରିବାର ପ୍ରଶ୍ନ ଉଠୁଛି ବା କେଉଁଠି !’’</span>—<span>ଇତ୍ୟାଦି।</span></p>
<p class="Text-ori">ଏଥିରୁ ସ୍ତ୍ରୀମାନେ ଏହି ଶିକ୍ଷା ଗ୍ରହଣ କରିବା ଆବଶ୍ୟକ ଯେ, ପତିଙ୍କ ଅନୁପସ୍ଥିତିରେ ଘୋର ବିପତ୍ତି ଉପସ୍ଥିତ ହେଲେ ମଧ୍ୟ ପତିଙ୍କ ଚରଣଯୁଗଳ ହିଁ ଏକମାତ୍ର ଧ୍ୟେୟ ହେବା ଶ୍ରେୟସ୍କର। ଭଗବାନ ଓ ଧର୍ମବଳ ଉପରେ ସଂପୂର୍ଣ୍ଣ ଭରସା ରଖି ସାହସ, ଶୌର୍ଯ୍ୟ ଓ ଧୈର୍ଯ୍ୟ ସହକାରେ ରହିବାକୁ ପଡ଼ିବ। ସ୍ବଧର୍ମପାଳନ ନିମନ୍ତେ ଆବଶ୍ୟକ ହେଲେ ନିଜ ପ୍ରାଣକୁ ବି ଉତ୍ସର୍ଗ କରିଦେବାକୁ ସଦା ପ୍ରସ୍ତୁତ ରହିବାକୁ ପଡ଼ିବ।</p>
<p class="Sub-Heading" xml:lang="en-US">ସାବଧାନତା</p>
<p class="Text-ori">ସୀତାଙ୍କ ସାବଧାନତା ମଧ୍ୟ ଅନୁକରଣୀୟ। ହନୁମାନ ଅଶୋକବନରେ ପହଞ୍ଚିବା ପରେ ସୀତା ନିଜ ବୁଦ୍ଧିକୌଶଳ ପ୍ରୟୋଗ କରି ତାଙ୍କୁ ସବୁପ୍ରକାରେ ପରୀକ୍ଷା କରିଥିଲେ। ‘ହନୁମାନ ପ୍ରକୃତରେ ଶ୍ରୀରାମଙ୍କ ଦୂତ ଏବଂ ମୋତେ ଖୋଜିବାକୁ ହିଁ ଏଠାକୁ ଆସିଛନ୍ତି’ ବୋଲି ସଂପୂର୍ଣ୍ଣ ବିଶ୍ବାସ ନ ହେବା ପର୍ଯ୍ୟନ୍ତ ସେ ତାଙ୍କ ସହିତ ଖୋଲା ମନରେ କଥାବାର୍ତ୍ତା କରି ନ ଥିଲେ।</p>
<p class="Text-ori"><span>ହନୁମାନଙ୍କ ସହିତ ବହୁତ କିଛି କଥାବାର୍ତ୍ତା ହୋଇସାରିବାର ପରବର୍ତ୍ତୀ ପ୍ରସଙ୍ଗରେ କବି ଉଲ୍ଲେଖ କରିଛନ୍ତି</span>—<span></span></p>
<p class="Shlok">ଏବଂ ବିଶ୍ୱାସିତା ସୀତା ହେତୁଭିଃ ଶୋକକର୍ଶିତା। </p>
<p class="Shlok"><span>ଉପପନ୍ନୈରଭିଜ୍ଞାନୈର୍ଦୂତଂ ତମଧିଗଚ୍ଛତି ॥</span></p>
<p class="Shlok-Right">(ବା.ରା. ୫/୩୫/୮୫) </p>
<p class="Text-ori">ଅର୍ଥାତ୍, ‘ଏହିପରି ବିଶ୍ବାସଯୋଗ୍ୟ କାରଣ ତଥା ଶ୍ରୀରାମ ଓ ଲକ୍ଷ୍ମଣଙ୍କ ଶାରୀରିକ ଚିହ୍ନମାନ ବର୍ଣ୍ଣନା କରି ହନୁମାନ ଶୋକପୀଡ଼ିତା ସୀତାଙ୍କର ବିଶ୍ବାସଭାଜନ ହୋଇଥିଲେ। ସୁତରାଂ ସୀତା ହନୁମାନଙ୍କୁ ଶ୍ରୀରାମଙ୍କ ଦୂତ ବୋଲି ଜାଣିଲେ।’</p>
<p class="Text-ori"><span>ଏହାପରେ ହନୁମାନ ଯେତେବେଳେ ‘ରାମ’ ନାମାଙ୍କିତ ମୁଦ୍ରିକା ପ୍ରଦାନ କରି ବିଶ୍ବାସକୁ ଆହୁରି ଦୃଢ଼ୀଭୂତ କରିଦେଲେ, ସେତେବେଳେ ସୀତା ତାଙ୍କୁ ନିଜ ସହିତ କଥାବାର୍ତ୍ତା କରିବାକୁ ଅନୁମତି ଦେଇଥିଲେ</span>—</p>
<p class="Shlok">ଅର୍ହସେ ଚ କପିଶ୍ରେଷ୍ଠ ମୟା ସମଭିଭାଷିତୁମ୍।</p>
<p class="Shlok">ଯଦ୍ୟସି ପ୍ରେଷିତସ୍ତେନ ରାମେଣ ବିଦିତାତ୍ମନା ॥</p>
<p class="Shlok-Right">(ବା.ରା. ୫/୩୬/୧୦) </p>
<p class="Text-ori"><span>ଅର୍ଥାତ</span>—<span>‘‘ହେ ହନୁମାନ ! ଯେହେତୁ ସେହି ଆତ୍ମଜ୍ଞ ରାମ ତୁମକୁ ପ୍ରେରଣ କରିଛନ୍ତି, ତେଣୁ ତୁମେ ମୋର ସମ୍ଭାଷଣର ଯୋଗ୍ୟ। ତୁମେ ମୋ ସହିତ କଥାବାର୍ତ୍ତା କରିପାର।’’</span></p>
<p class="Sub-Heading" xml:lang="en-US">ପ୍ରେମ</p>
<p class="Text-ori">ସୀତାଙ୍କର ରାମଙ୍କ ଠାରେ ଅଲୌକିକ ପ୍ରେମ ରହିଥିଲା। ହନୁମାନଙ୍କ ଠାରୁ ଶ୍ରୀରାମଙ୍କ ସମ୍ବାଦ ପାଇ ତାଙ୍କ ଆନନ୍ଦର ସୀମା ରହିଲା ନାହିଁ। କଥାବାର୍ତ୍ତା ଆରମ୍ଭ ହେବାକ୍ଷଣି ସେ ପ୍ରଥମେ ନିଜ ସ୍ବାମୀ ଏବଂ ଦିଅରଙ୍କ କୁଶଳ ସମାଚାର ପଚାରିଛନ୍ତି। ନିଜେ ମଧ୍ୟ ବାରମ୍ବାର ତାଙ୍କ ଗୁଣାବଳୀ ବର୍ଣ୍ଣନା କରିଛନ୍ତି। କଥାବାର୍ତ୍ତା କରୁଥିବାବେଳେ ମଧ୍ୟ ପ୍ରେମିବିଭୋର ହୋଇ କାନ୍ଦି ପକାଇ ଅଶ୍ରୁମୋଚନ କରିଛନ୍ତି।</p>
<p class="Text-ori"><span>ପ୍ରଥମେ ହନୁମାନ ତାଙ୍କ ସମ୍ମୁଖକୁ ନ ଆସି ଶ୍ରୀରାମଙ୍କ ଗୁଣଗାନ କରିବା ଆରମ୍ଭ କରିଦେଇଥିଲେ। ତାଙ୍କ ମୁଖରୁ ଶ୍ରୀରାମଙ୍କ ଚରିତ୍ରବର୍ଣ୍ଣନା ଶୁଣି ମନରେ ନାନାପ୍ରକାର କଳ୍ପନା କରି ସୀତା ନିଜେ ନିଜ ସ୍ଥିତିର ବର୍ଣ୍ଣନା କରିଛନ୍ତି</span>—</p>
<p class="Shlok">ରାମେତି ରାମେତି ସଦୈବ ବୁଦ୍ଧ୍ୟା ବିଚିନ୍ତ୍ୟ ବାଚା ବ୍ରୁବତୀ ତମେବ। </p>
<p class="Shlok">ତସ୍ୟାନୁରୂପଂ ଚ କଥାଂ ତଦର୍ଥାମେବଂ ପ୍ରପଶ୍ୟାମି ତଥା ଶୃଣୋମି ॥</p>
<p class="Shlok">ଅହଂ ହି ତସ୍ୟାଦ୍ୟ ମନୋଭବେନ ସଂପୀଡ଼ିତା ତଦ୍୷ଗତସର୍ବଭାବା। </p>
<p class="Shlok">ବିଚିନ୍ତୟନ୍ତୀ ସତତଂ ତମେବ ତଥୈବ ପଶ୍ୟାମି ତଥା ଶୃଣୋମି ॥</p>
<p class="Shlok-Right">(ବା.ରା. ୫/୩୨/୧୧-୧୨) </p>
<p class="Text-ori"><span>ଅର୍ଥାତ୍</span>—<span>‘‘ମୁଁ ସବୁବେଳେ ମନରେ ଶ୍ରୀରାମଙ୍କୁ ହିଁ ଚିନ୍ତା କରୁଛି; ବାଣୀରେ ତାଙ୍କରି କଥା ବର୍ଣ୍ଣନା କରୁଛି। ତଦନୁସାରେ ତାଙ୍କରି କଥା ମୋତେ ଶୁଣାଯାଉଛି ଏବଂ ସେହିଭଳି ଘଟଣା ମଧ୍ୟ ଦେଖାଯାଉଛି। ମୋର ସକଳ ମନୋଭାବ ତାଙ୍କ ନିକଟରେ ସଂପୂର୍ଣ୍ଣ ସମର୍ପିତ ହୋଇଛି। ତାଙ୍କରି ଅଭିଳାଷରେ ସନ୍ତପ୍ତ ହୋଇ ମୁଁ ନିରନ୍ତର ତାଙ୍କୁ ଚିନ୍ତା କରିବାରେ ଲାଗିରହିଛି। ତେଣୁ ମୁଁ ସେହିପରି ଶୁଣୁଛି ଓ ସେହିପରି ଦେଖୁଛି ମଧ୍ୟ।’’</span></p>
<p class="Text-ori">ଭଗବାନ ଶ୍ରୀରାମଙ୍କ ଠାରେ ସୀତାଙ୍କର କେତେ ଯେ ପ୍ରେମ ଥିଲା, ନିଜ ପ୍ରିୟତମଙ୍କ ସଙ୍ଗେ ମିଳନ ପାଇଁ ତାଙ୍କ ହୃଦୟରେ କେତେ ଯେ ବ୍ୟାକୁଳତା ଥିଲା, ତାହାର ସଠିକ୍ ବିବରଣୀ ରାବଣଦ୍ବାରା ସେ ଅପହୃତା ହେବାଠାରୁ ଲଙ୍କାବିଜୟ ପର୍ଯ୍ୟନ୍ତ ତାଙ୍କ ମୁଖନିଃସୃତ ବିବିଧ ବାକ୍ୟରୁ ମିଳିଥାଏ। ସେହି ପ୍ରସଙ୍ଗମାନ ପଢ଼ୁ ପଢ଼ୁ କଠୋରହୃଦୟ ବ୍ୟକ୍ତି ମଧ୍ୟ କାନ୍ଦି ପକାନ୍ତି; ଭାବୁକହୃଦୟ ବିଷୟରେ କ’ଣ ବା କହିବା ! ଭଗବାନ ଶ୍ରୀରାମ ମଧ୍ୟ ସୀତାଙ୍କ ପ୍ରେମର ବାରମ୍ବାର ପ୍ରଶଂସା କରିଛନ୍ତି। ସେ ନିଜେ ଅତି ସାଧାରଣ ବିଷୟାସକ୍ତ ମନୁଷ୍ୟଙ୍କ ପରି ସୀତାଙ୍କ ପାଇଁ ବିଳାପ କରି ସୀତାଙ୍କ ପ୍ରେମକୁ ପ୍ରମାଣିତ କରିଛନ୍ତି। ସେ ସୀତାଙ୍କ ବିଚ୍ଛେଦରେ ବ୍ୟାକୁଳ ହୋଇ, କାନ୍ଦି କାନ୍ଦି ଋଷିକୁମାରମାନଙ୍କୁ ତଥା ସୂର୍ଯ୍ୟ, ପବନ, ପଶୁ-ପକ୍ଷୀ ଓ ବୃକ୍ଷଲତାମାନଙ୍କୁ ମଧ୍ୟ ସୀତାଙ୍କ କଥା ପଚାରି ଚାଲିଛନ୍ତି।</p>
<p class="Text-ori"><span>ଏଥିରୁ ବୁଝିବା ଉଚିତ ନୁହେଁ ଯେ, ଶ୍ରୀରାମ ଅତ୍ୟନ୍ତ କାମାସକ୍ତ ଥିଲେ। ସତ କଥାଟି ହେଉଛି, ସୀତାଙ୍କର ରାମଙ୍କ ଠାରେ ଏତେ ପ୍ରଗାଢ଼ ପ୍ରେମ ଥିଲା ଯେ ଏବଂ ସେ ତାଙ୍କ ପାଇଁ ଏତେ ବ୍ୟାକୁଳ ଥିଲେ ଯେ, ତା’ଫଳରେ ସଂପୂର୍ଣ୍ଣ ନିଃସ୍ପୃହ ଶ୍ରୀରାମଙ୍କୁ ମଧ୍ୟ ଏଭଳି ବ୍ୟବହାର ପ୍ରଦର୍ଶନ କରିବାକୁ ପଡ଼ିଥିଲା। ଭଗବାନଙ୍କର ତ ଏହି ନିୟମ ରହିଛି ଯେ</span>—</p>
<p class="Shlok">‘ଯେ ଯଥା ମାଂ ପ୍ରପଦ୍ୟନ୍ତେ ତାଂସ୍ତଥୈବ ଭଜାମ୍ୟହମ୍'। </p>
<p class="Text-ori">ଏଣୁ ମହାବିରହୀ ଏବଂ ଅତିକାମୀ ସାଧାରଣ ମନୁଷ୍ୟଙ୍କ ଭଳି ଲୀଳା କରି ସେ ଉପରୋକ୍ତ ସିଦ୍ଧାନ୍ତକୁ ଚରିତାର୍ଥ କରିଦେଲେ। ଏଥିରୁ ଆମେ ଶିଖିବା ଉଚିତ ଯେ, ଯଦି ଆମେ ଭଗବାନଙ୍କୁ ପାଇବାକୁ ତାଙ୍କ ବିରହରେ ବ୍ୟାକୁଳ ହେବା, ତେବେ ଭଗବାନ ମଧ୍ୟ ଆମ ସହିତ ମିଳିତ ହେବାକୁ ବ୍ୟାକୁଳ ହେବେ। ସୁତରାଂ ଆମେ ତାଙ୍କ ଠାରେ ଏତାଦୃଶ ପ୍ରେମ ବଢ଼ାଇବାକୁ ଆନ୍ତରିକତାର ସହିତ ପ୍ରବଳ ଚେଷ୍ଟା କରିବା ଆବଶ୍ୟକ।</p>
<p class="Sub-Heading" xml:lang="en-US">ପରପୁରୁଷଙ୍କ ପ୍ରତି ସଙ୍କୋଚ</p>
<p class="Text-ori"><span>ହନୁମାନଙ୍କ ସହିତ କଥାବାର୍ତ୍ତା କରୁଥିବାବେଳେ ସୀତା ଶ୍ରୀରାମଙ୍କ ଗୁଣ, ପ୍ରଭାବ ଓ ପରାକ୍ରମ କଥା ମନେ ପକାଇ ତାଙ୍କ ବିରହଦୁଃଖରେ ଏତେ ବ୍ୟାକୁଳ ହୋଇଗଲେ ଯେ, ତାଙ୍କ ଚକ୍ଷୁ ଲୋତକପୂର୍ଣ୍ଣ ହୋଇ ମୁଖ ଉପରେ ଅଶ୍ରୁଧାରା ବହିଚାଲିଲା। ତାହା ଦେଖି ହନୁମାନ ତାଙ୍କୁ ଆଶ୍ବାସନା ଦେଇ କହିଲେ,</span>—</p>
<p class="Shlok">ଶ୍ରୁତ୍ବୈବ ଚ ବଚୋ ମହ୍ୟଂ କ୍ଷିପ୍ରମେଷ୍ୟତି ରାଘବଃ।</p>
<p class="Shlok">ଚମୁଁ ପ୍ରକର୍ଷନ୍୷ମହତୀଂ ହର୍ଯ୍ୟୃକ୍ଷଗଣସଂକୁଳାମ୍ ॥</p>
<p class="Shlok">ଅଥବା ମୋଚୟିଷ୍ୟାମି ତ୍ୱାମଦ୍ୟୈବ ସରାକ୍ଷସାତ୍। </p>
<p class="Shlok">ଅସ୍ମାଦ୍ ଦୁଃଖାଦୁପାରୋହ ମମ ପୃଷ୍ଠମନିନ୍ଦିତେ ॥</p>
<p class="shlok-centre-dash-chankyafont">...............................................................</p>
<p class="Shlok">ଦ୍ରକ୍ଷ୍ୟସ୍ୟଦ୍ୟୈବ ବୈଦେହି ରାଘବଂ ସହଲକ୍ଷ୍ମଣମ୍। </p>
<p class="Shlok">ବ୍ୟବସାୟସମାଯୁକ୍ତଂ ବିଷ୍ଣୁଂ ଦୈତ୍ୟବଧେ ଯଥା ॥</p>
<p class="Shlok-Right">(ବା.ରା. ୫/୩୭/୨୦-୨୧, ୨୪) </p>
<p class="Text-ori">‘‘ମୋ ଠାରୁ ଏ ସମ୍ବାଦ ଶୁଣିବାମାତ୍ରେ ରଘୁନାଥ ବାନର ଓ ଭଲ୍ଲୁକମାନଙ୍କୁ ନେଇ ଗଠିତ ବିଶାଳ ସେନା ଘେନି ଅବିଳମ୍ବେ ଏଠାକୁ ଚାଲି ଆସିବେ। କିମ୍ବା ହେ ଅନିନ୍ଦିତେ ! ଆପଣ ମୋ ପୃଷ୍ଠରେ ଆରୋହଣ କରନ୍ତୁ; ମୁଁ ଆପଣଙ୍କୁ ଆଜିହିଁ ଏହି ରାକ୍ଷସଜନିତ ଦୁଃଖରୁ ମୋଚନ କରିଦେବି। ଏପରି କଲେ ଦୈତ୍ୟବଧ ନିମନ୍ତେ ଆୟୋଜନ କରୁଥିବା ଭଗବାନ ବିଷ୍ଣୁଙ୍କ ପରି ରାକ୍ଷସବଧ ନିମନ୍ତେ ଉଦ୍୷ଯୋଗ କରୁଥିବା ଶ୍ରୀରଘୁନାଥଙ୍କୁ ଲକ୍ଷ୍ମଣଙ୍କ ସହିତ ଆପଣ ଆଜି ହିଁ ଦେଖିପାରିବେ।’’</p>
<p class="Text-ori">ହନୁମାନ ସୀତାଙ୍କୁ ଏ କଥା ବି କହିଲେ ଯେ, ରାବଣ ସହିତ ସମଗ୍ର ଲଙ୍କାକୁ ଉଠାଇ ନେଇଯିବାର ଶକ୍ତି ମଧ୍ୟ ତାଙ୍କ ଠାରେ ରହିଛି। ସୀତାଙ୍କୁ ନେଇ ସେଠାରୁ ପ୍ରସ୍ଥାନ କଲେ ଲଙ୍କାନିବାସୀ ସମସ୍ତ ରାକ୍ଷସଙ୍କର ମଧ୍ୟ ହନୁମାନଙ୍କୁ ଧରିରଖିବାର ଶକ୍ତି ନାହିଁ। ସେମାନେ ସମସ୍ତେ ଏକତ୍ରିତ ହୋଇ ହନୁଙ୍କ ପଛରେ ଗୋଡ଼ାଇଲେ ମଧ୍ୟ ତାଙ୍କୁ ଧରିପାରିବେ ନାହିଁ। ସେ ଅତି ଶୀଘ୍ର ସୀତାଙ୍କୁ ନେଇ ଶ୍ରୀରଘୁନାଥଙ୍କ ନିକଟରେ ପହଞ୍ଚାଇ ଦେଇପାରିବେ।</p>
<p class="Text-ori">ହନୁମାନଙ୍କର ସେହି କଥା ଶୁଣି ସୀତା ମନେ ମନେ ଅତ୍ୟନ୍ତ ଆନନ୍ଦିତ ହେଲେ ଏବଂ କହିଲେ, </p>
<p class="Shlok">ଭର୍ତ୍ତୁର୍ଭକ୍ତିଂ ପୁରସ୍କୃତ୍ୟ ରାମାଦନ୍ୟସ୍ୟ ବାନର। </p>
<p class="Shlok">ନାହଂ ସ୍ପ୍ରଷ୍ଟୁଂ ସ୍ୱତୋ ଗାତ୍ରମିଚ୍ଛେୟଂ ବାନରୋତ୍ତମ ॥</p>
<p class="Shlok">ଯଦହଂ ଗାତ୍ରସଂସ୍ପର୍ଶଂ ରାବଣସ୍ୟ ଗତା ବଳାତ୍। </p>
<p class="Shlok">ଅନୀଶା କିଂ କରିଷ୍ୟାମି ବିନାଥା ବିବଶା ସତୀ ॥</p>
<p class="Shlok">ଯଦି ରାମୋ ଦଶଗ୍ରୀବମିହ ହତ୍ୱା ସରାକ୍ଷସମ୍। </p>
<p class="Shlok">ମାମିତୋ ଗୃହ୍ୟ ଗଚ୍ଛେତ ତତ୍ତସ୍ୟ ସଦୃଶଂ ଭବେତ୍ ॥</p>
<p class="Shlok-Right">(ବା.ରା. ୫/୩୭/୬୨-୬୪) </p>
<p class="Text-ori">ଅର୍ଥାତ୍ ‘‘ହେ ବାନରଶ୍ରେଷ୍ଠ ! ପତିଭକ୍ତିକୁ ସମ୍ମାନ କରି, ମୁଁ ନିଜ ଇଚ୍ଛାରେ ଭଗବାନ ଶ୍ରୀରାମଙ୍କ ବ୍ୟତୀତ ଅନ୍ୟ କୌଣସି ପୁରୁଷଙ୍କର ଦେହ ସ୍ପର୍ଶ କରିବାକୁ ଇଚ୍ଛା କରେ ନାହିଁ। ରାବଣ ଯେତେବେଳେ ବଳପୂର୍ବକ ମୋର ଅଙ୍ଗ ସ୍ପର୍ଶ କଲା, ସେତେବେଳେ ମୋର କୌଣସି କର୍ତ୍ତୃତ୍ବ ନ ଥିଲା। ସେତେବେଳେ ମୁଁ ଅସମର୍ଥ, ଅସହାୟ ଓ ବିବଶ ଥିଲି; କ’ଣ ବା କରିଥାନ୍ତି ! ଶ୍ରୀରାମ ଯଦି ଏହିଠାରେ ରାବଣକୁ ରାକ୍ଷସମାନଙ୍କ ସହିତ ବଧ କରି ମୋତେ ଏଠାରୁ ନେଇଯିବେ, ତାହା ହେଲେ ତାହା ହିଁ ତାଙ୍କର ଉପଯୁକ୍ତ କାର୍ଯ୍ୟ ହେବ; ତାହା ହିଁ ତାଙ୍କର ଯୋଗ୍ୟ ପରାକ୍ରମ ହେବ।’’</p>
<p class="Text-ori">ସତରେ, ବିଚାର କରି ଦେଖନ୍ତୁ; ହନୁମାନଙ୍କ ପରି ସେବକ, ଯେ କି ସୀତାଙ୍କ ପ୍ରତି ଶୁଦ୍ଧ, ନିର୍ମଳ ପବିତ୍ର ହୃଦୟରେ ସର୍ବଦା ମାତୃଭାବ ରଖନ୍ତି ଏବଂ ଯେ ସୀତା ଓ ରାମଙ୍କ ସେବାକୁ ନିଜ ଜୀବନର ପରମ ଧ୍ୟେୟ ମଣନ୍ତି, ପତିବ୍ରତା ଧର୍ମର ରକ୍ଷା ଦୃଷ୍ଟିରୁ ସୀତା ତାଙ୍କୁ ମଧ୍ୟ ସ୍ପର୍ଶ କରିବାକୁ ଇଚ୍ଛା କରନ୍ତି ନାହିଁ। ଯଦିଓ ସେ ଘୋର ବିପଦରେ ପଡ଼ିଛନ୍ତି ତଥା ନିଜ ସ୍ବାମୀଙ୍କୁ ଦର୍ଶନ କରିବାକୁ ଅତ୍ୟନ୍ତ ଉତ୍ସୁକ ଏବଂ ତାଙ୍କ ନିକଟକୁ ଯିବା ନିମନ୍ତେ ଏପରି ଏକ ସୁବର୍ଣ୍ଣ ସୁଯୋଗ ମିଳିଛି, ତଥାପି ପତିବ୍ରତା ଧର୍ମକୁ ସମ୍ମାନ ଦେବା ନିମନ୍ତେ ସେହି ସୁଯୋଗକୁ ମଧ୍ୟ ସେ ଉପେକ୍ଷା କରିଛନ୍ତି। ଧର୍ମ ଉପରେ କେତେ ଦୃଢ଼ ଆସ୍ଥା ! ଏଥିରୁ ଏହି ଶିକ୍ଷା ଗ୍ରହଣ କରିବା କଥା ଯେ, ଘୋର ବିପଦ କାଳରେ ମଧ୍ୟ ସ୍ତ୍ରୀ ପତିବ୍ରତା ଧର୍ମରକ୍ଷା କରିବା ନିମନ୍ତେ ଯଥାସାଧ୍ୟ ପରପୁରୁଷଙ୍କୁ ସ୍ପର୍ଶ କରିବା ଉଚିତ ନୁହେଁ।</p>
<p class="Sub-Heading" xml:lang="en-US">କ୍ଷମା</p>
<p class="Text-ori"><span>ରାବଣର ବଧ ଏବଂ ଭଗବାନ ଶ୍ରୀରାମଙ୍କର ବିଜୟ ହେବା ପରେ ବିଜୟ ସମ୍ବାଦ ଦେବାପାଇଁ ହନୁମାନ ସୀତାଙ୍କ ନିକଟକୁ ଗଲେ। ଭଗବାନ ଶ୍ରୀରାମଙ୍କ ବାର୍ତ୍ତା ଦେଇସାରି ସେ ସୀତାଙ୍କୁ କହିଲେ, ‘‘ହେ ଯଶସ୍ବିନୀ ଦେବୀ ! ଯେଉଁ ନିଷ୍ଠୁର ସ୍ବଭାବ, କଠୋରହୃଦୟା ଦୁଷ୍ଟା ରାକ୍ଷସୀମାନେ ଆପଣଙ୍କୁ ପ୍ରଥମରୁ ବହୁତ ଧମକାଉଥିଲେ, ଭୟଭୀତ କରାଉଥିଲେ, ଅତି କର୍କଶ କଥା କହୁଥିଲେ, ଆପଣଙ୍କ ଉପରେ ତର୍ଜନଗର୍ଜନ କରୁଥିଲେ, ଘୋର ଅନ୍ୟାୟ ଆଚରଣ କରୁଥିଲେ ଏବଂ ଆପଣଙ୍କୁ ନାନାପ୍ରକାର ଦୁଃଖ ଦେଉଥିଲେ, ମୁଁ ସେହିସବୁ ରାକ୍ଷସୀମାନଙ୍କୁ ମାରିଦେବାକୁ ଚାହୁଁଛି; ଆପଣ ସେଥିପାଇଁ ମୋତେ ଆଜ୍ଞା ଦିଅନ୍ତୁ।’’ ସୀତା ଇଚ୍ଛା କରିଥିଲେ, ହନୁମାନଙ୍କୁ ଠାରିଦେଇ ପ୍ରତିଶୋଧ ନେଇପାରିଥାନ୍ତେ; କିନ୍ତୁ ସେ ଥିଲେ ପରମ ଦୟାବତୀ</span>—<span>ସାକ୍ଷାତ୍ ଭଗବାନ ଶ୍ରୀରାମଙ୍କର ଅର୍ଦ୍ଧାଙ୍ଗିନୀ। ସେ କିପରି ବା ତାହା କରିଥାଆନ୍ତେ ? ବରଂ ଦୀନଜନଙ୍କ ପ୍ରତି ଦୟାର୍ଦ୍ରହୃଦୟା ପ୍ରେମମୟୀ ପ୍ରେମସ୍ବରୂପା ତପସ୍ବିନୀ ସୀତା ଧର୍ମଯୁକ୍ତ ବଚନରେ ହନୁମାନଙ୍କୁ କହିଲେ,</span><span></span></p>
<p class="Shlok">ବିଧେୟାନାଂ ଚ ଦାସୀନାଂ କଃ କୁପ୍ୟେଦ୍୷ ବାନରୋତ୍ତମ।</p>
<p class="Shlok">ଭାଗ୍ୟବୈଷମ୍ୟଦୋଷେଣ ପୁରସ୍ତାଦ୍ ଦୁଷ୍କୃତେନ ଚ ॥ </p>
<p class="Shlok">ମୟୈତତ୍ ପ୍ରାପ୍ୟତେ ସର୍ବଂ ସ୍ୱକୃତଂ ହ୍ୟୁପଭୁଜ୍ୟତେ।</p>
<p class="Shlok">ମୈବଂ ବଦ ମହାବାହୋ ଦୈବୀ ହ୍ୟେଷା ପରା ଗତିଃ ॥</p>
<p class="shlok-centre-dash-chankyafont">...............................................................<span></span></p>
<p class="Shlok">ପାପାନାଂ ବା ଶୁଭାନାଂ ବା ବଧାର୍ହାଣାମଥାପି ବା ॥</p>
<p class="Shlok">କାର୍ଯ୍ୟଂ କାରୁଣ୍ୟମାର୍ଯ୍ୟେଣ ନ କଶ୍ଚିନ୍ନାପରାଧ୍ୟତି ॥</p>
<p class="Shlok-Right">(ବା.ରା. ୬/୧୧୩/୩୯-୪୦,୪୫) </p>
<p class="Text-ori"><span>ଅର୍ଥାତ୍, ‘‘ହେ ବାନରଶ୍ରେଷ୍ଠ ! ଏହି ରାକ୍ଷସୀମାନେ ହେଉଛନ୍ତି ରାବଣର ଦାସୀ, ସେବିକା। ସେମାନେ ତା’ର ଆଶ୍ରିତା ଥିଲେ ଏବଂ ତା’ର ଆଜ୍ଞା ପାଳନ କରୁଥିଲେ। ସୁତରାଂ ଏପରି କିଏ ମୂର୍ଖ ଅଛି, ଯେ କି ଅନ୍ୟର ଆଜ୍ଞାପାଳିକା ଏହି ଦାସୀମାନଙ୍କ ଉପରେ କ୍ରୋଧ କରିବ ! କାରଣ ମନୁଷ୍ୟ ନିଜ କୃତକର୍ମର ଫଳହିଁ ଭୋଗ କରେ। ନିଜର ଭାଗ୍ୟଦୋଷରୁ ଏବଂ ପୂର୍ବକୃତ ଦୁଷ୍କୃତ ହେତୁ ମୋତେ ଏହିସବୁ ଦୁଃଖ ମିଳିଛି। ଏସବୁ ଭାଗ୍ୟର ହିଁ ଲୀଳା; ଏଥିରେ ଅନ୍ୟ କାହାରି କିଛି ଦୋଷ ନାହିଁ। ଏଣୁ ତୁମେ ରାକ୍ଷସୀମାନଙ୍କୁ ମାରିବା କଥା ତୁଣ୍ଡରେ ଧର ନାହିଁ। ....... ପାପୀ ହୁଅନ୍ତୁ ବା ଧର୍ମାତ୍ମା ହୁଅନ୍ତୁ ଅଥବା ବଧଯୋଗ୍ୟ ଅପରାଧୀ ବ୍ୟକ୍ତି ହୁଅନ୍ତୁ ପଛକେ, ଶ୍ରେଷ୍ଠ ବ୍ୟକ୍ତିମାନେ ସମସ୍ତଙ୍କୁ ଦୟା କରିବା ଉଚିତ; କାରଣ, ଏପରି କୌଣସି ଲୋକ ନାହାନ୍ତି, ଯେ କି କେବେ କୌଣସି ଅପରାଧ କରିନାହାନ୍ତି।’’</span>—<span>ଇତ୍ୟାଦି।</span></p>
<p class="Sub-Heading" xml:lang="en-US">ଅଗ୍ନି ପରୀକ୍ଷା</p>
<p class="Text-ori"><span>ହନୁମାନ ଅଶୋକବନରୁ ଫେରିଆସି ଶ୍ରୀରାମଙ୍କୁ କହିଲେ, ‘‘ସୀତା ଆପଣଙ୍କ ଦର୍ଶନ ନିମନ୍ତେ ଅତ୍ୟନ୍ତ ଉତ୍କଣ୍ଠିତା।’’ ସୁତରାଂ ଶ୍ରୀରାମଙ୍କ ଆଜ୍ଞାନୁସାରେ ବିଭୀଷଣ ସୀତାଙ୍କୁ ସ୍ନାନ କରାଇ ଏବଂ ବସ୍ତ୍ରାଳଙ୍କାରରେ ସୁସଜ୍ଜିତ କରି ତାଙ୍କ ନିକଟକୁ ନେଇଗଲେ। ଅନେକ ଦିନ ପରେ ପ୍ରିୟତମ ପତି ଶ୍ରୀରାମଚନ୍ଦ୍ରଙ୍କର ପୂର୍ଣ୍ଣଚନ୍ଦ୍ରସଦୃଶ ମୁଖ ଦର୍ଶନ କରି ସୀତାଙ୍କର ସକଳ ଦୁଃଖ ଦୂର ହୋଇଗଲା ଏବଂ ତାଙ୍କ ମୁଖ ନିର୍ମଳ ଶରଚ୍ଚନ୍ଦ୍ରତୁଲ୍ୟ ଝଲସି ଉଠିଲା। କିନ୍ତୁ ସେହି ସମୟରେ ବହୁତକିଛି କଥାବାର୍ତ୍ତା ହେବା ପରେ ଶ୍ରୀରାମଚନ୍ଦ୍ର କହିଲେ</span>—</p>
<p class="Shlok">ଯତ୍ କର୍ତ୍ତବ୍ୟଂ ମନୁଷ୍ୟେଣ ଧର୍ଷଣାଂ ପ୍ରତିମାର୍ଜତା।</p>
<p class="Shlok">ତତ୍ କୃତଂ ରାବଣଂ ହତ୍ୱା ମୟେଦଂ ମାନକାଙ୍୷କ୍ଷିଣା ॥</p>
<p class="shlok-centre-dash-chankyafont">...............................................................</p>
<p class="Shlok">କଃ ପୁମାଂସ୍ତୁ କୁଳେ ଜାତଃ ସ୍ତ୍ରୀୟଂ ପରଗୃହୋଷିତାମ୍।</p>
<p class="Shlok">ତେଜସ୍ୱୀ ପୁନରାଦଦ୍ୟାତ୍ ସୁହୃଲ୍ଲୋଭେନ ଚେତସା II</p>
<p class="shlok-centre-dash-chankyafont">...............................................................</p>
<p class="Shlok">ଯଦର୍ଥଂ ନିର୍ଜିତା ମେ ତ୍ୱଂ ସୋଽୟମାସାଦିତୋ ମୟା। </p>
<p class="Shlok">ନାସ୍ତି ମେ ତ୍ୱୟଭିଷ୍ୱଙ୍ଗୋଂ ଯଥେଷ୍ଟଂ ଗମ୍ୟତାମିତି।</p>
<p class="Shlok-Right">(ବା.ରା. ୬/୧୧୫/୧୩, ୧୯, ୨୧) </p>
<p class="Text-ori"><span>ଅର୍ଥାତ୍</span>—<span>‘‘ଅପମାନ ଦୂର କରିବା ପାଇଁ ମନୁଷ୍ୟର ଯାହା କିଛି କରିବା ଉଚିତ, ନିଜ ସମ୍ମାନ ରକ୍ଷା କରିବା ପାଇଁ ରାବଣକୁ ବଧ କରି, ମୁଁ ତାହା ପୂରଣ କରିଦେଇଛି। ଯେଉଁ ଉଦ୍ଦେଶ୍ୟରେ ମୁଁ ତୁମକୁ ରାବଣ ହାତରୁ ଉଦ୍ଧାର କରିଛି, ତାହା ସାଧିତ ହୋଇଯାଇଛି। ବର୍ତ୍ତମାନ ତୁମଠାରେ ମୋର କୌଣସି ଆସକ୍ତି ନାହିଁ। କାରଣ ତେଜସ୍ବୀ ପୁରୁଷ ଉଚ୍ଚକୂଳରେ ଜାତ ହୋଇଥିବାରୁ ଅନ୍ୟ କୌଣସି ବ୍ୟକ୍ତିର ଗୃହରେ ରହିଥିବା ନିଜର ସ୍ତ୍ରୀକୁ ସୁହୃଦ୍ ବୋଲି ଗ୍ରହଣ କରିବ ନାହିଁ। ଏବେ ତୁମେ ଯେଉଁଠିକି ଇଚ୍ଛା, ସେଠାକୁ ଚାଲିଯାଇପାର।’’</span></p>
<p class="Text-ori">ଶ୍ରୀରାମଙ୍କର ସେହି ରୁକ୍ଷ, କଠୋର ଓ ନିଷ୍ଠୁର ବଚନ ଶୁଣି ସେତେବେଳେ ସତୀ ସୀତାଙ୍କର ଯେଉଁ ମର୍ମନ୍ତୁଦ ଅବସ୍ଥା ହେଲା, ତାହା ବର୍ଣ୍ଣନା କରିହେବ ନାହିଁ। ସ୍ବାମୀଙ୍କର ବାକ୍ୟବାଣଦ୍ବାରା ସୀତାଙ୍କ ମନରେ ଦାରୁଣ ଆଘାତ ହେଲା। ସେ କଇଁ କଇଁ ହୋଇ କାନ୍ଦିବାକୁ ଲାଗିଲେ ଏବଂ ହୃଦୟସ୍ପର୍ଶୀ ଶବ୍ଦରେ ଗଦ୍୷ଗଦ୍ ବାଣୀରେ କହିଲେ, ‘‘ସ୍ବାମୀ ! ଆପଣ ସାଧାରଣ ଲୋକଙ୍କ ପରି ମୋତେ କାହିଁକି କଟୁକଥା ଶୁଣାଉଛନ୍ତି ? ଧର୍ମର ଶପଥ ନେଇ କହୁଛି, ଆପଣ ମୋତେ ବିଶ୍ବାସ କରନ୍ତୁ, ମୁଁ ମୋର ନିଜ ଚରିତ୍ର ପବିତ୍ର ରଖିଛି। ସାଧାରଣ ସ୍ତ୍ରୀଲୋକର ଚରିତ୍ରରୁ ସମଗ୍ର ସ୍ତ୍ରୀଜାତିକୁ ସନ୍ଦେହ କରିବା ଉଚିତ ନୁହେଁ। ପ୍ରାଣନାଥ ! ମୋତେ ହରଣ କରି ନେଇଯିବାବେଳେ ରାବଣ ଅବଶ୍ୟ ମୋର ଶରୀର ସ୍ପର୍ଶ କରିଛି; କିନ୍ତୁ ସେତେବେଳେ ତ ମୁଁ ପରାଧୀନ ଥିଲି; ସେ ବଳପୂର୍ବକ ମୋର ଶରୀରକୁ ସ୍ପର୍ଶ କରିଛି। ମୋତେ ସେଥିପାଇଁ ଦୋଷୀ କରାଯାଇ ନ ପାରେ। ମୋର ହୃଦୟ ମୋର ଅଧୀନ, ତା’ଉପରେ ସ୍ବପ୍ନରେ ମଧ୍ୟ ଅଦ୍ୟାବଧି ଅନ୍ୟ କାହାରି ଅଧିକାର ହୋଇ ନାହିଁ; ଯଦି ଆପଣଙ୍କୁ ଏହାହିଁ କରିବାର ଥିଲା, ତେବେ ହନୁମାନଙ୍କୁ ମୋ ପାଖକୁ ପଠାଇଲାବେଳେ ଆପଣ ମୋତେ ପରିତ୍ୟାଗ କରିବା କଥା କହି ନ ପଠାଇଲେ କାହିଁକି ? ଜାଣିଥିଲେ, ମୁଁ ନିଜର ପ୍ରାଣ ତ୍ୟାଗ କରିଦେଇ ପାରିଥାନ୍ତି।’’</p>
<p class="Text-ori"><span>ଏପରି ଭାବରେ ସୀତା ଆହୁରି ବହୁତ କିଛି କହିଲେ। କିନ୍ତୁ ଶ୍ରୀରାମ ତାଙ୍କ କଥାର କୌଣସି ଉତ୍ତର ଦେଲେ ନାହିଁ। ତେଣୁ ଉଦାସଭାବରେ ଏକାଗ୍ରମନରେ କିଛି ଚିନ୍ତା କରୁଥିବା ଲକ୍ଷ୍ମଣଙ୍କୁ ସୀତା ରୋଦନ କରି କରି କହିଲେ, ‘‘ହେ ଲକ୍ଷ୍ମଣ ! ଏହି ମିଥ୍ୟାପବାଦରେ କଳଙ୍କିତ ହୋଇ ମୁଁ ଆଉ ବଞ୍ଚି ରହିବାକୁ ଚାହେଁନା। ମୋର ଦୁଃଖନିବୃତ୍ତି ନିମନ୍ତେ ତୁମେ ଏଠାରେ ମୋ ପାଇଁ ଚିତା ପ୍ରସ୍ତୁତ କରିଦିଅ। ମୋର ପ୍ରିୟ ସ୍ବାମୀ ମୋର ଗୁଣରେ ଅପ୍ରସନ୍ନ ହୋଇ ସବୁ ଲୋକଙ୍କ ସମ୍ମୁଖରେ ମୋତେ ତ୍ୟାଗ କରିଛନ୍ତି। ଅତଏବ ମୋର ଏହି ଜୀବନକୁ ଶେଷ କରିବାଦେବା ପାଇଁ ମୁଁ ଅଗ୍ନିରେ ପ୍ରବେଶ କରିବି।’’ ବିଦେହନନ୍ଦିନୀ ସୀତାଙ୍କ ବଚନ ଶୁଣି ଲକ୍ଷ୍ମଣ ଖିନ୍ନ ହୋଇ ରାମଙ୍କ ଆଡ଼କୁ ଚାହିଁଲେ। ତାଙ୍କର ସଙ୍କେତରୁ ଲକ୍ଷ୍ମଣ ବୁଝିଗଲେ ଯେ, ସେ ମଧ୍ୟ ତାହାହିଁ ଚାହୁଁଛନ୍ତି। ତା’ଫଳରେ ସେ ସଙ୍ଗେ ସଙ୍ଗେ ଚିତା ପ୍ରସ୍ତୁତ କରିଦେଲେ। ସୀତା ପ୍ରଥମେ ଶ୍ରୀରାମଙ୍କୁ ପ୍ରଦକ୍ଷିଣ କଲେ; ତା’ପରେ ଦେବତା ଓ ବ୍ରାହ୍ମଣମାନଙ୍କୁ ପ୍ରଣାମ କରି ପ୍ରଜ୍ବଳିତ ଅଗ୍ନିଙ୍କ ନିକଟକୁ ଯାଇ ହାତ ଯୋଡ଼ି କହିଲେ</span>—</p>
<p class="Shlok">ଯଥା ମେ ହୃଦୟଂ ନିତ୍ୟଂ ନାପସର୍ପତି ରାଘବାତ୍। </p>
<p class="Shlok">ତଥା ଲୋକସ୍ୟ ସାକ୍ଷୀ ମାଂ ସର୍ବତଃ ପାତୁ ପାବକଃ ॥ </p>
<p class="Shlok">ଯଥା ମାଂ ଶୁଦ୍ଧଚାରିତ୍ରାଂ ଦୁଷ୍ଟାଂ ଜାନାତି ରାଘବଃ। </p>
<p class="Shlok">ତଥା ଲୋକସ୍ୟ ସାକ୍ଷୀ ମାଂ ସର୍ବତଃ ପାତୁ ପାବକଃ ॥</p>
<p class="Shlok-Right">(ବା.ରା. ୬/୧୧୬/୨୫-୨୬) </p>
<p class="Text-ori">‘‘ହେ ଲୋକସାକ୍ଷୀ ଅଗ୍ନିଦେବ ! ଯଦି ମୋର ମନ ଶ୍ରୀରଘୁନାଥଙ୍କ ଠାରୁ କେବେହେଲେ ବିଚଳିତ ହୋଇ ନ ଥିବ, କଦାପି ସ୍ଖଳିତ ହୋଇ ନ ଥିବ, ତେବେ ଆପଣ ମୋତେ ସବୁପ୍ରକାରେ ରକ୍ଷା କରନ୍ତୁ। ଯଦି ମୁଁ ପ୍ରକୃତରେ ଶୁଦ୍ଧଚରିତ୍ର ହୋଇଥାଏ ଏବଂ ଶ୍ରୀରଘୁନାଥ ମୋତେ ଭ୍ରମବଶତଃ ଦୁଶ୍ଚରିତ୍ରା ବୋଲି ବିଚାରୁଥାନ୍ତି, ତେବେ ଆପଣ ମୋତେ ସବୁପ୍ରକାରେ ରକ୍ଷା କରନ୍ତୁ।’’ ଏହା କହି, ଅଗ୍ନିଙ୍କୁ ପରିକ୍ରମା କରି ସୀତା ନିର୍ଭୟଚିତ୍ତରେ ହୁ ହୁ ହୋଇ ଜଳୁଥିବା ପ୍ରଚଣ୍ଡ ଅଗ୍ନିରେ ପଶିଗଲେ। ଚାରିଆଡେ଼ ହାହାକାର ଖେଳିଗଲା। ତାହା ଦେଖି ବ୍ରହ୍ମା, ଶିବ, କୁବେର, ଇନ୍ଦ୍ର, ଯମ ଓ ବରୁଣ ଆଦି ଦେବଗଣ ସେଠାରେ ଉପସ୍ଥିତ ହେଲେ। ସେହି ସମୟରେ ବ୍ରହ୍ମା ଶ୍ରୀରାମ ଓ ସୀତାଙ୍କର ସଂପୂର୍ଣ୍ଣ ରହସ୍ୟ ଖୋଲି ବହୁତ କଥା କହିଲେ।</p>
<p class="Text-ori"><span>ଇତି ମଧ୍ୟରେ ଭଗବାନ ଅଗ୍ନିଦେବ ସୀତାଙ୍କୁ ଧରି, ଅକସ୍ମାତ୍ ମୂର୍ତ୍ତିମନ୍ତ ହୋଇ ସ୍ବରୂପରେ ପ୍ରକଟ ହେଲେ ଏବଂ ଜନକନନ୍ଦିନୀ ସୀତାଙ୍କୁ ରାମଙ୍କ ହସ୍ତରେ ସମର୍ପଣ କରି କହିଲେ,</span>—</p>
<p class="Shlok">......ଏଷା ତେ ରାମ ବୈଦେହୀ ପାପମସ୍ୟା ନ ବିଦ୍ୟତେ ॥ </p>
<p class="Shlok">ନୈବ ବାଚା ନ ମନସା ନୈବ ବୁଦ୍ଧ୍ୟା ନ ଚକ୍ଷୁଷା। </p>
<p class="Shlok">ସୁବୃତ୍ତା ବୃତ୍ତଶୌଟାର୍ଯ୍ୟଂ ନ ତ୍ୱାମତ୍ୟଚରଚ୍ଛୁଭା ॥ </p>
<p class="Shlok">ରାବଣେନାପନୀତୈଷା ବୀେର୍ଯ୍ୟାତ୍୷ସିକ୍ତେନ ରକ୍ଷସା। </p>
<p class="Shlok">ତ୍ୱୟା ବିରହିତା ଦୀନା ବିବଶା ନିର୍ଜନେ ସତୀ ॥ </p>
<p class="Shlok">ରୁଦ୍ଧାଃ ଚାନ୍ତଃପୁରେ ଗୁପ୍ତା ତ୍ୱଚ୍ଚିତ୍ତା ତ୍ୱତ୍୷ପରାୟଣା। </p>
<p class="Shlok">ରକ୍ଷିତା ରାକ୍ଷସୀଭିଶ୍ଚ ଘୋରାଭିର୍ଘୋରବୁଦ୍ଧିଭିଃ ॥</p>
<p class="Shlok">ପ୍ରଲୋଭ୍ୟମାନା ବିବିଧଂ ତର୍ଜ୍ୟମାନା ଚ ମୈଥିଳୀ। </p>
<p class="Shlok">ନାଚିନ୍ତୟତ ତଦ୍ରକ୍ଷସ୍ତ୍ୱଦ୍୷ଗତେନାନ୍ତରାତ୍ମନା ॥ </p>
<p class="Shlok">ବିଶୁଦ୍ଧଭାବାଂ ନିଷ୍ପାପାଂ ପ୍ରତିଗୃହ୍ଣୀଷ୍ୱ ମୈଥିଳୀମ୍। </p>
<p class="Shlok">ନ କିଞ୍ଚିଦର୍ଭଧାତବ୍ୟା ଅହମାଜ୍ଞାପୟାମି ତେ ॥</p>
<p class="Shlok-Right">(ବା.ରା. ୬/୧୧୮/୫-୧୦) </p>
<p class="Text-ori">ଅର୍ଥାତ୍, ‘‘ହେ ରାମ ! ହେଇଟି ତୁମର ସୀତା ! ଏହାଙ୍କ ଠାରେ କିଛିମାତ୍ର ପାପ ନାହିଁ। ସତୀ ସାଧ୍ବୀ ସୀତା ମନ, ବୁଦ୍ଧି, ବଚନ ବା ନେତ୍ରଦ୍ବାରା କେବେ ତୁମର ପ୍ରତିକୂଳ ଆଚରଣ କରିନାହାନ୍ତି। ଏ ସବୁପ୍ରକାରେ ସଦାଚାରିଣୀ। ବଳଦୃପ୍ତ ରାକ୍ଷସ ରାବଣ ତୁମ ଅନୁପସ୍ଥିତିରେ ନିର୍ଜନ ଆଶ୍ରମରୁ ଏହାଙ୍କୁ ବଳପୂର୍ବକ ଅପହରଣ କରି ନେଇଥିଲା। ସେତେବେଳେ ଏହି ଦୁଃଖିନୀଙ୍କର କୌଣସି ଉପାୟ ନ ଥିଲା। ସେ ଯଦିବା ଏହାଙ୍କୁ ଲଙ୍କାକୁ ନେଇ ଅନ୍ତଃପୁର ଭିତରେ କ୍ରୂରସ୍ବଭାବବିଶିଷ୍ଟ ବିକୃତାକାର ଭୟଙ୍କରୀ ରାକ୍ଷସୀମାନଙ୍କ ଦ୍ବାରା ଜଗାଇ ରଖିଥିଲା, ତଥାପି ଏହାଙ୍କ ମନ ତୁମଠାରେ ହିଁ ଲାଗି ରହିଥିଲା ଏବଂ ଏ କେବଳ ତୁମକୁ ହିଁ ଚିନ୍ତା କରୁଥିଲେ। ସେ ଏହାଙ୍କୁ ବିଭିନ୍ନ ପ୍ରକାର ପ୍ରଲୋଭନ ଦେଖାଉଥିଲା; ବହୁତ ଧମକ-ଚମକ ଦେଇ ତର୍ଜନଗର୍ଜନ କରୁଥିଲା ଏବଂ ଭର୍ତ୍ସନା ମଧ୍ୟ କରୁଥିଲା। ତଥାପି ମୈଥିଳୀଙ୍କର ମନ ନିରନ୍ତର ତୁମରିଠାରେ ଲାଗି ରହୁଥିବାରୁ ସେ ରାବଣ କଥା ଆଦୌ ମନକୁ ଆଣି ନ ଥିଲେ; ତା’ କଥା ଆଦୌ ଚିନ୍ତା ମଧ୍ୟ କରିନାହାନ୍ତି। ହେ ରାଘବ ! ଏହି ବିଶୁଦ୍ଧହୃଦୟା ନିଷ୍ପାପ ସୀତାଙ୍କୁ ତୁମେ ସାଦରେ ଗ୍ରହଣ କର। ମୁଁ ତୁମକୁ ଆଜ୍ଞା ଦେଉଛି, ତୁମେ ଏହି ବିଷୟରେ ତାଙ୍କୁ ଆଉ କିଛି କହିବ ନାହିଁ।’’</p>
<p class="Text-ori"><span>ଅଗ୍ନିଦେବଙ୍କ ବଚନ ଶୁଣି ମର୍ଯ୍ୟାଦାପୁରୁଷୋତ୍ତମ ଭଗବାନ ଶ୍ରୀରାମଙ୍କ ମନ ଅତ୍ୟନ୍ତ ପ୍ରସନ୍ନ ହୋଇଗଲା। ସେ ହର୍ଷଭରା ନୟନରେ କହିଲେ,</span></p>
<p class="Shlok">ଅବଶ୍ୟଂ ଚାଷି ଲେକେଷୁ ସୀତା ପାବନମର୍ହତି।</p>
<p class="Shlok">ଦୀର୍ଘକାଳୋଷିତା ହୀୟଂ ରାବଣାନ୍ତଃପୁରେ ଶୁଭା ॥</p>
<p class="Shlok">ବାଳିଶୋ ବତ କାମାତ୍ମା ରାମୋ ଦଶରଥାତ୍ମଜଃ। </p>
<p class="Shlok">ଇତି ବକ୍ଷ୍ୟତି ମାଂ ଲୋକୋ ଜାନକୀମବିଶୋଧ୍ୟ ହି ॥</p>
<p class="Shlok">ଅନନ୍ୟହୃଦୟାଂ ସୀତାଂ ମଚ୍ଚିତ୍ତପରିରକ୍ଷିଣାମ୍। </p>
<p class="Shlok">ଅହମପ୍ୟବଗଚ୍ଛାମି ମୈଥିଳୀଂ ଜନକାତ୍ମଜାମ୍ ॥ </p>
<p class="Shlok">ଇମାମପି ବିଶାଳାକ୍ଷୀଂ ରକ୍ଷିତାଂ ସ୍ୱୈନ ତେଜସା। </p>
<p class="Shlok">ରାବଣୋ ନାତିବର୍ତ୍ତେତ ବେଳାମିବ ମହୋଦଧିଃ ॥ </p>
<p class="Shlok">ନ ହି ଶକ୍ତଃ ସୁଦୁଷ୍ଟାତ୍ମା ମନସାପି ହି ମୈଥିଳୀମ୍। </p>
<p class="Shlok">ପ୍ରଧର୍ଷୟିତୁମପ୍ରାପ୍ୟାଂ ଦୀପ୍ତାମଗ୍ନିଶିଖାମିବ ॥ </p>
<p class="Shlok">ନେୟମର୍ହତି ବୈକ୍ଳବ୍ୟଂ ରାବଣାନ୍ତଃପୁରେ ସତୀ। </p>
<p class="Shlok">ଅନନ୍ୟା ହି ମୟା ସୀତା ଭାସ୍କରସ୍ୟ ପ୍ରଭା ଯଥା ॥ </p>
<p class="Shlok">ବିଶୁଦ୍ଧା ତ୍ରିଷୁ ଲୋକେଷୁ ମୈଥିଳୀ ଜନକାତ୍ମଜା। </p>
<p class="Shlok">ନ ବିହାତୁଂ ମୟା ଶକ୍ୟା କୀର୍ତ୍ତିରାତ୍ମବତା ଯଥା ॥ </p>
<p class="Shlok">ଅବଶ୍ୟଂ ଚ ମୟା କାର୍ଯ୍ୟଂ ସର୍ବେଷାଂ ବୋ ବଚୋ ହିତମ୍। </p>
<p class="Shlok">ସ୍ନିଗ୍ଧାନାଂ ଲୋକନାଥାନାମେବଂ ଚ ବଦତାଂ ହିତମ୍ ॥</p>
<p class="Shlok-Right">(ବା.ରା. ୬/୧୧୮/୧୩-୧୬, ୧୮-୨୧) </p>
<p class="Text-ori">ଅର୍ଥାତ୍, ‘‘ସୀତା ବହୁଦିନ ଯାଏ ରାବଣର ଅନ୍ତଃପୁରରେ ରହିଥିଲେ ମଧ୍ୟ ସେ ନିଶ୍ଚିତରୂପେ ତିନିଲୋକରେ ପବିତ୍ର। ଯଦି ମୁଁ ଜାନକୀଙ୍କର ଶୁଦ୍ଧତା ପରୀକ୍ଷା ନ କରି ତାଙ୍କୁ ଗ୍ରହଣ କରିଥାନ୍ତି, ତାହାହେଲେ ଲୋକମାନେ କହିଥାଆନ୍ତେ ଯେ, ଦଶରଥଙ୍କ ପୁତ୍ର ରାମ ଅତ୍ୟନ୍ତ କାମାତୁର ଏବଂ ମୂର୍ଖ। ମୁଁ ଅବଶ୍ୟ ଜାଣେ ଯେ, ଜନକନନ୍ଦିନୀ ସୀତା ଅନନ୍ୟଭାବରେ କେବଳ ମୋ’ରିଠାରେ ହିଁ ମନୋନିବେଶ କରିଛନ୍ତି। ମୋତେ ଛାଡ଼ି ଅନ୍ୟ କାହାରିକୁ ସେ ନିଜ ମନରେ ସ୍ଥାନ ଦେଇନାହାନ୍ତି। ସମୁଦ୍ର ଯେପରି କେବେହେଲେ ନିଜର ବେଳାଭୂମିର ସୀମା ଲଘଂନ କରେ ନାହିଁ, ନିଜର ପତିବ୍ରତା ଧର୍ମର ତେଜରେ ନିଜକୁ ରକ୍ଷା କରୁଥିବା ଏହି ବିଶାଳନୟନା ସୀତାଙ୍କ ପ୍ରତି ରାବଣ ମଧ୍ୟ ସେହିପରି କଦାପି ଅତ୍ୟାଚାର କରିପାରି ନ ଥାନ୍ତା। ପ୍ରଜ୍ବଳିତ ଅଗ୍ନିଶିଖାକୁ ଯେପରି କେହି ସ୍ପର୍ଶ କରିପାରନ୍ତି ନାହିଁ, ଦୁଷ୍ଟାତ୍ମା ରାବଣ ସେହିପରି ମନ ମଧ୍ୟରେ ମଧ୍ୟ ସୀତାଙ୍କ ପ୍ରତି କୌଣସି ଅବମାନନା କରିପାରି ନ ଥା’ନ୍ତା। ତା’ ପାଇଁ ତ ସୀତା ସର୍ବଥା ଅପ୍ରାପ୍ୟା ଥିଲେ। ରାବଣର ଅନ୍ତଃପୁର ମଧ୍ୟରେ ରହଣିକାଳରେ ମଧ୍ୟ ତାଙ୍କର କୌଣସି ଅବମାନନା ହୋଇପାରି ନ ଥା’ନ୍ତା; କାରଣ ପ୍ରଭା ଯେପରି ସୂର୍ଯ୍ୟଙ୍କ ଠାରୁ ଅଭିନ୍ନ, ସୀତା ମଧ୍ୟ ସେହିପରି ମୋଠାରୁ ଅଭିନ୍ନ। ଜନକନନ୍ଦିନୀ ମୈଥିଳୀ ତିନିଲୋକରେ ପବିତ୍ର ବୋଲି ପ୍ରମାଣିତ ହୋଇସାରିଛନ୍ତି। ଏଣୁ କୀର୍ତ୍ତିମାନ ବ୍ୟକ୍ତି ଯେପରି ନିଜର କୀର୍ତ୍ତିକୁ ଛାଡ଼ିପାରନ୍ତି ନାହିଁ, ମୁଁ ମଧ୍ୟ ସେହିପରି ତାଙ୍କୁ ଛାଡ଼ିପାରିବି ନାହିଁ। ଆପଣ ଏବଂ ମୋର ହିତୈଷୀ ଲୋକପାଳମାନେ ମୋତେ ସ୍ନେହ ସହକାରେ ଯେଉଁ ହିତକର ବଚନ କହିଛନ୍ତି, ତଦନୁସାରେ କାର୍ଯ୍ୟ କରିବା ମୋର କର୍ତ୍ତବ୍ୟ।’’</p>
<p class="Text-ori">ଏହା କହି ଅତ୍ୟନ୍ତ ଆନନ୍ଦପୂର୍ବକ ସେ ସତୀ ସୀତାଙ୍କୁ ଗ୍ରହଣ କଲେ। ଏହି ପ୍ରସଙ୍ଗରୁ ଏହା ହିଁ ଶିକ୍ଷଣୀୟ ଯେ, ପତ୍ନୀ କୌଣସି ପରିସ୍ଥିତିରେ ମଧ୍ୟ ସ୍ବାମୀଙ୍କ ଉପରେ କୋପ କରିବା ଉଚିତ୍ ନୁହେଁ, ବରଂ ତାଙ୍କୁ ସନ୍ତୁଷ୍ଟ କରାଇବାକୁ ନ୍ୟାୟସଙ୍ଗତ ଚେଷ୍ଟା କରିବାହିଁ ଉଚିତ।</p>
<p class="Sub-Heading" xml:lang="en-US">ଗୃହସ୍ଥ ଧର୍ମ</p>
<p class="Text-ori">ସୀତା ଲଙ୍କାରୁ ଅଯୋଧ୍ୟାକୁ ଫେରିଆସିବାମାତ୍ରେ ସବୁ ବୟୋବୃଦ୍ଧା ନାରୀମାନଙ୍କ ଚରଣରେ ଏବଂ ସବୁ ଶାଶୁଙ୍କ ଚରଣରେ ପ୍ରଣାମ କରିଛନ୍ତି। ସେ ଘରେ ରହି ଦେବତାପୂଜା କରନ୍ତି ଏବଂ ସବୁ ଶାଶୁଙ୍କୁ ସମାନଭାବରେ ସେବା କରନ୍ତି। ଏପରିଭାବରେ ସୀତା ଘରର ସକଳ କାର୍ଯ୍ୟ ସୁଚାରୁରୂପେ ସଂପନ୍ନ କରି ସମସ୍ତଙ୍କୁ ମୁଗ୍ଧ କରିଦିଅନ୍ତି। ଭରତ, ଲକ୍ଷ୍ମଣ ଓ ଶତ୍ରୁଘ୍ନ ଏହି ତିନି ଦିଅରଙ୍କୁ ସୀତା ପୁତ୍ରଦୃଷ୍ଟିରେ ଦେଖନ୍ତି ଏବଂ ଖାଦ୍ୟପେୟାଦିରେ ସେମାନଙ୍କ ପ୍ରତି କୌଣସି ପ୍ରକାର ଭେଦଭାବ ରଖନ୍ତି ନାହିଁ। ଏଥିରୁ ଏହି ଶିକ୍ଷା ମିଳେ ଯେ, ସ୍ତ୍ରୀଲୋକମାନେ ବିଦେଶରୁ ଘରକୁ ଫେରିବାମାତ୍ରେ ସକଳ ବୟସ୍କା ନାରୀମାନଙ୍କୁ ନମ୍ରତାପୂର୍ବକ ସାଦରେ ପ୍ରଣାମ କରିବା ଉଚିତ; ସମାନଭାବରେ ସମସ୍ତଙ୍କର ସେବା କରିବା ଉଚିତ; ଘରର ଯାବତୀୟ କର୍ମ ସୁଚାରୁରୂପେ ସଂପାଦନ କରିବା ଉଚିତ ଏବଂ ନିଜ ଦିଅର ଆଦିଙ୍କ ସହିତ ଯଥାଯୋଗ୍ୟ ଶୁଦ୍ଧ ଓ ସମାନ ବ୍ୟବହାର କରିବା ଏକାନ୍ତ ଆବଶ୍ୟକ।</p>
<p class="Sub-Heading" xml:lang="en-US">ସୀତାଙ୍କୁ ପରିତ୍ୟାଗ</p>
<p class="Text-ori">ସୀତାଙ୍କୁ ପରିତ୍ୟାଗ କରିବା ପ୍ରସଙ୍ଗ ଅତ୍ୟନ୍ତ ରୋମାଞ୍ଚକର। ଏ ବିଷୟ ଉତ୍ତରକାଣ୍ଡରେ ମନୋଯୋଗ ସହକାରେ ପଠନ କରିବା ଆବଶ୍ୟକ। ସୀତା ଯେ ସବୁଦୃଷ୍ଟିରୁ ପରମ ପବିତ୍ର, ଏକଥା ଭଗବାନ ଶ୍ରୀରାମଚନ୍ଦ୍ର ପୂର୍ଣ୍ଣତଃ ଜାଣିଥିଲେ। ଲଙ୍କାରେ ଅଗ୍ନିପରୀକ୍ଷା କରି ସମସ୍ତଙ୍କ ସମ୍ମୁଖରେ ମଧ୍ୟ ସୀତାଙ୍କୁ ପବିତ୍ର ବୋଲି ପ୍ରମାଣିତ କରିସାରିଥିଲେ। ଏହା ସତ୍ତ୍ବେ ଲୋକାପବାଦ ପ୍ରତି ଦୃଷ୍ଟି ରଖି ପ୍ରଜାଙ୍କ ସନ୍ତୋଷ ବିଧାନ ନିମନ୍ତେ ନିରପରାଧା ସୀତାଙ୍କୁ ସେ ପରିତ୍ୟାଗ କରିଥିଲେ। ଭରତ, ଲକ୍ଷ୍ମଣ ଓ ଶତ୍ରୁଘ୍ନଙ୍କ ମଧ୍ୟରୁ କୌଣସି ଭାଇଙ୍କୁ ମଧ୍ୟ ଏକଥା ଭଲ ଲାଗିଲା ନାହିଁ; କିନ୍ତୁ ସେମାନଙ୍କ ନିକଟରେ ଏହାର କୌଣସି ପ୍ରତିକାର ନ ଥିଲା।</p>
<p class="Text-ori"><span>ଲକ୍ଷ୍ମଣଙ୍କ ଇଚ୍ଛା ନ ଥିଲେ ମଧ୍ୟ, ଜ୍ୟେଷ୍ଠଭ୍ରାତାଙ୍କ ଆଜ୍ଞା ଶିରୋଧାର୍ଯ୍ୟ କରି ସୀତାଙ୍କୁ ନେଇ ବନରେ ଛାଡ଼ିଦେଇ ଆସିବାକୁ ସେ ବାଧ୍ୟ ହୋଇଥିଲେ। ବନରେ ପହଞ୍ଚି ଲକ୍ଷ୍ମଣ ସୀତାଙ୍କୁ ସବୁକଥା ସ୍ପଷ୍ଟରୂପେ କହିବାରୁ ସେ ଜାଣିଗଲେ ଯେ, ନିର୍ଦ୍ଦୋଷ ହୋଇଥିବା ସତ୍ତ୍ବେ ତାଙ୍କୁ ପରିତ୍ୟାଗ କରାଯାଇଛି। ତେଣୁ ତାଙ୍କ ଦୁଃଖର ସୀମା ରହିଲା ନାହିଁ। ଏପରି ସଙ୍କଟବେଳେ ମଧ୍ୟ ସୀତା ନିଜ ସ୍ବାମୀଙ୍କ ଉପରେ କୌଣସି ଦୋଷାରୋପ କଲେ ନାହିଁ; ବରଂ ଲକ୍ଷ୍ମଣଙ୍କ ହାତରେ ସନ୍ଦେଶ ପଠାଇ କହିଲେ,</span></p>
<p class="Shlok">ଶ୍ବଶ୍ରୂଣାମବିଶେଷେଣ ପ୍ରାଞ୍ଜଳିପ୍ରଗ୍ରହେଣ ଚ। </p>
<p class="Shlok">ଶିରସା ବନ୍ଦ୍ୟ ଚରଣୌ କୁଶଳଂ ବ୍ରୂହି ପାର୍ଥିବମ୍ ॥ </p>
<p class="Shlok">ଶିରସାଭିନତୋ ବ୍ରୁୟାଃ ସର୍ବାସାମେବ ଲକ୍ଷ୍ମଣ। </p>
<p class="Shlok">ବକ୍ତବ୍ୟଶ୍ଚାପି ନୃପତିର୍ଧର୍ମେଷୁ ସୁସମାହିତଃ ॥ </p>
<p class="Shlok">ଜାନାସି ଚ ଯଥା ଶୁଦ୍ଧା ସୀତା ତତ୍ତ୍ୱେନ ରାଘବ। </p>
<p class="Shlok">ଭକ୍ତ୍ୟା ଚ ପରୟା ଯୁକ୍ତା ହିତା ଚ ତବ ନିତ୍ୟଶଃ ॥ </p>
<p class="Shlok">ଅହଂ ତ୍ୟକ୍ତା ଚ ତେ ବୀର ଅଯଶୋଭାରୁଣା ଜନେ। </p>
<p class="Shlok">ଯଚ୍ଚ ତେ ବଚନୀୟଂ ସ୍ୟାଦପବାଦଃ ସମୁତ୍ଥିତଃ ॥ </p>
<p class="Shlok">ମୟା ଚ ପରିହର୍ତ୍ତବ୍ୟଂ ତ୍ୱଂ ହି ମେ ପରମା ଗତିଃ। </p>
<p class="Shlok">ବକ୍ତବ୍ୟଶ୍ଚୈବ ନୃପତିର୍ଧର୍ମେଣ ସୁସମାହିତଃ ॥ </p>
<p class="Shlok">ଯଥା ଭ୍ରାତୃଷୁ ବର୍ତ୍ତେଥାସ୍ତଥା ପୌରେଷୁ ନିତ୍ୟଦା। </p>
<p class="Shlok">ପରମୋ ହ୍ୟେଷ ଧର୍ମସ୍ତେ ତସ୍ମାତ୍ କୀର୍ତ୍ତିରନୁତ୍ତମା ॥ </p>
<p class="Shlok">ଯତ୍ତୁ ପୌରଜନେ ରାଜନ୍ ଧର୍ମେଣ ସମବାପ୍ନୁୟାତ୍।</p>
<p class="Shlok">ଅହଂ ତୁ ନାନୁଶୋଚାମି ସ୍ୱଶରୀରଂ ନରର୍ଷଭ ॥</p>
<p class="Shlok">ଯଥାପବାଦଂ ପୌରାଣାଂ ତଥୈବ ରଘୁନନ୍ଦନ। </p>
<p class="Shlok">ପତିର୍ହି ଦେବତା ନାର୍ଯ୍ୟାଃ ପତିର୍ବନ୍ଧୁଃ ପତିର୍ଗୁରୁଃ ॥</p>
<p class="Shlok-Right">(ବା.ରା. ୭/୪୮/୧୦-୧୭) </p>
<p class="Text-ori">ଅର୍ଥାତ୍ ‘‘ହେ ଲକ୍ଷ୍ମଣ ! ତୁମେ ପ୍ରଥମେ ମୋ ପକ୍ଷରୁ ହାତ ଯୋଡ଼ି ଏବଂ ଚରଣରେ ମୁଣ୍ଡ ଲଗାଇ ମୋର ଶାଶୁମାନଙ୍କୁ ଓ ମହାରାଜଙ୍କୁ ପ୍ରଣାମ କରିବ ତଥା ମୋର କୁଶଳ ସମାଚାର ଜଣାଇବ। ଅନ୍ୟ ସମସ୍ତଙ୍କୁ ମଧ୍ୟ ମୁଣ୍ଡ ନୁଆଁଇ ମୋର କୁଶଳବାର୍ତ୍ତା କହିବ। ପୁଣି ସ୍ବଧର୍ମରେ ସର୍ବଦା ସାବଧାନ ରହିଥିବା ମହାରାଜାଙ୍କୁ କହିବ, ‘ହେ ରଘୁନନ୍ଦନ ! ଆପଣ ତ ଜାଣନ୍ତି, ସୀତା ଶୁଦ୍ଧଚରିତ୍ର ଏବଂ ସେ ଆପଣଙ୍କ ଠାରେ ସର୍ବଦା ଭକ୍ତି ରଖି ଆପଣଙ୍କ ହିତରେ ତତ୍ପର ରହିଥାଆନ୍ତି। ହେ ବୀର ! ଆପଣ ନିଜ ଅପଯଶକୁ ଭୟ କରି ହିଁ ମୋତେ ତ୍ୟାଗ କରିଛନ୍ତି; ଏଣୁ ଆପଣଙ୍କର ଯେଉଁ ନିନ୍ଦା, ଯେଉଁ ଅପକୀର୍ତ୍ତି ହେଉଛି, ତାହା ଦୂର କରିବା ମୋର ମଧ୍ୟ କର୍ତ୍ତବ୍ୟ; କାରଣ ମୋ ପକ୍ଷରେ ଆପଣ ହିଁ ପରମଗତି; ଆପଣ ହିଁ ମୋର ପରମ ଆଶ୍ରୟ।’ ପୁଣି ମହାରାଜଙ୍କୁ ଏକଥା ମଧ୍ୟ କହିବ ଯେ, ସେ ନିଜର ଭାଇମାନଙ୍କ ସହିତ ଯେପରି ବ୍ୟବହାର କରୁଛନ୍ତି, ପୁରବାସୀମାନଙ୍କ ସହିତ ମଧ୍ୟ ସେହିପରି ବ୍ୟବହାର କରିବେ। ଏପରି ମିଥ୍ୟା ଅପବାଦ ହେତୁ କ୍ରୋଧାନ୍ବିତ ହୋଇ ସେମାନଙ୍କ ପ୍ରତି କୌଣସି ପ୍ରକାର ଦୁର୍ବ୍ୟବହାର କରିବେ ନାହିଁ। ପୁରବାସୀମାନଙ୍କ ପ୍ରତି ଧର୍ମାନୁକୂଳ ଆଚରଣ କରିବା ହିଁ ହେଉଛି ତାହାଙ୍କର ପରମଧର୍ମ ଏବଂ ଏହାଦ୍ବାରା ତାହାଙ୍କୁ ଉତ୍ତମ କୀର୍ତ୍ତି ଲାଭ ହେବ। କହିବ, ‘‘ହେ ନରପୁଙ୍ଗବ ! ନିଜ ଶରୀର ବିଷୟରେ ମୋର ଲେଶମାତ୍ର ଚିନ୍ତା ନାହିଁ। ପୁରବାସୀଙ୍କର ମୋ ବିଷୟରେ ଯେପରି ଅପବାଦ ମନୋଭାବ ରହିଛି, ସେପରି ରହିଥାଉ, ମୁଁ ସେଥିନିମନ୍ତେ ବିବ୍ରତ ନୁହେଁ। ସ୍ତ୍ରୀ ପାଇଁ ତ ପତି ହିଁ ଦେବତା, ପତି ହିଁ ବନ୍ଧୁ ଏବଂ ପତି ହିଁ ଗୁରୁ। ପତି ହିଁ ତା’ର ଜୀବନସର୍ବସ୍ବ, ପତି ହିଁ ତା’ର ସବୁକିଛି।’’</p>
<p class="Text-ori">କିଭଳି ମର୍ମସ୍ପର୍ଶୀ ଭକ୍ତି ! ଧନ୍ୟ ସତୀ ସୀତା ! ଧନ୍ୟ ତାଙ୍କ ଧର୍ମାଗ୍ରହ ! ଧନ୍ୟ ତାଙ୍କ ଧର୍ମଶୀଳତା ! ଧନ୍ୟ ତାଙ୍କ ଧର୍ମନିଷ୍ଠା ! ଧନ୍ୟ ଭାରତର ସତୀଧର୍ମ ! ଧନ୍ୟ ଭାରତୀୟ ଦେବୀମାନଙ୍କର ଅପୂର୍ବ ତ୍ୟାଗ !</p>
<p class="Text-ori">ଏପରିଭାବରେ ସୀତାଙ୍କ ସହିତ କଥୋପକଥନ ସରିବା ପରେ ଲକ୍ଷ୍ମଣ ତାଙ୍କୁ ପ୍ରଣାମ କରି, କାନ୍ଦି କାନ୍ଦି ସେଠାରୁ ଫେରିଆସିଲେ। ଏଣେ ଦୁଃଖପ୍ରପୀଡ଼ିତା ଆଦର୍ଶ ପତିବ୍ରତା ସୀତା ବନରେ କାନ୍ଦିବାକୁ ଲାଗିଲେ। ତାଙ୍କ କ୍ରନ୍ଦନ ଶୁଣିପାରି ମହର୍ଷି ବାଲ୍ମୀକି ତାଙ୍କୁ ନିଜ ଆଶ୍ରମକୁ ନେଇଗଲେ। ସୀତା ତାଙ୍କ ଆଶ୍ରମରେ ଋଷିପତ୍ନୀମାନଙ୍କ ସହିତ ରହିଲେ।</p>
<p class="Text-ori">ଏହି ପ୍ରସଙ୍ଗରୁ ବହୁତ କିଛି ଶିଖିବାର ଅଛି। ସୀତାଙ୍କର ଉପରୋକ୍ତ ଉକ୍ତି ନିତ୍ୟ ପଠନୀୟ। ପତିଙ୍କ ମନୋଭାବ ବୁଝି ତଦନୁଯାୟୀ ପତିବ୍ରତା ସ୍ତ୍ରୀମାନେ ନିଜ ଜୀବନଯାପନ କରିବା ଉଚିତ।</p>
<p class="Sub-Heading" xml:lang="en-US">ପାତାଳ ପ୍ରବେଶ</p>
<p class="Text-ori"><span>ଯେଉଁ ସ୍ତ୍ରୀ ପ୍ରାଣପଣେ ନିଜର ଧର୍ମପାଳନ କରନ୍ତି, ତାଙ୍କର ଅନ୍ତିମ ପରିଣାମ ଶ୍ରେୟସ୍କର ହୋଇଥାଏ। ଅଶ୍ବମେଧ ଯଜ୍ଞ କରିବା ସମୟରେ ଲବ-କୁଶ ଗାନ କରୁଥିବା ରାମାୟଣ ଶୁଣି ସେଥିରେ ବର୍ଣ୍ଣିତ ପ୍ରସଙ୍ଗରୁ ଭଗବାନ ଶ୍ରୀରାମ ଜାଣିପାରିଲେ ଯେ, ସେହି ବାଳକ ଦୁଇଜଣ ସୀତାଙ୍କର ପୁତ୍ର। ତେଣୁ ତାଙ୍କ ଆଜ୍ଞାନୁସାରେ ସୀତାଙ୍କୁ ସେଠାକୁ ଡକାଇ ପଠାଗଲା। ସତୀ ସୀତା ଶ୍ରୀରାମଙ୍କୁ ମନେ ମନେ ସ୍ମରଣ କରି ମୁଣ୍ଡ ନୁଆଁଇ ଏବଂ ହାତ ଯୋଡ଼ି ବାଲ୍ମୀକି ମୁନିଙ୍କ ପଛେ ପଛେ କାନ୍ଦି କାନ୍ଦି ଆସିଲେ। ସେହି ସମୟରେ ବାଲ୍ମୀକି ମୁନି ସେଠାକୁ ଆସି ଯାହା କହିଲେ, ତଦ୍ଦ୍ବାରା ସମସ୍ତ ଲୋକାପବାଦ ଦୂର ହୋଇଗଲା ଏବଂ ସମସ୍ତ ସଭା ସୀତା-ରାମଙ୍କ ଜୟଧ୍ବନିରେ ମୁଖରିତ ହୋଇଉଠିଲା। ସୀତା ନିଷ୍ପାପ ହୋଇଥିବା କଥା କହୁ କହୁ ମହର୍ଷି ବାଲ୍ମୀକି କହି ପକାଇଲେ,</span><span> </span></p>
<p class="Shlok">ବହୁବର୍ଷସହସ୍ରାଣି ତପଶ୍ଚର୍ଯ୍ୟା ମୟା କୃତା।</p>
<p class="Shlok">ନୋପାଶ୍ନୀୟାଂ ଫଳଂ ତସ୍ୟା ଦୁଷ୍ଟେୟଂ ଯଦି ମୈଥିଳୀ ॥</p>
<p class="shlok-centre-dash-chankyafont">...............................................................<span></span></p>
<p class="Shlok">ଇୟଂ ଶୁଦ୍ଧସମାଚାରା ଅପାପା ପତିଦେବତା। </p>
<p class="Shlok">ଲୋକାପବାଦଭୀତସ୍ୟ ପ୍ରତ୍ୟୟଂ ତବ ଦାସ୍ୟତି ॥</p>
<p class="Shlok-Right">(ବା.ରା. ୭/୯୬/୨୦, ୨୩) </p>
<p class="Text-ori"><span>ଅର୍ଥାତ୍</span>—<span>‘‘ହେ ରଘୁନନ୍ଦନ ! ମୁଁ ବହୁ ସହସ୍ର ବର୍ଷଯାଏ ତପସ୍ୟା କରିଛି। ତା’ରି ଶପଥ କରି ମୁଁ କହୁଛି, ଯଦି ସୀତା ଦୁଶ୍ଚରିତ୍ରା ହୋଇଥାନ୍ତି, ତେବେ ସେହି ତପସ୍ୟାର ଫଳ ମୋତେ ମିଳିବ ନାହିଁ। ଏହି ପତିବ୍ରତା ସୀତା ହେଉଛନ୍ତି ପବିତ୍ରସ୍ବଭାବା, ସଦାଚାରିଣୀ ଓ ପାପଶୂନ୍ୟା; ମାତ୍ର ତୁମେ ଲୋକାପବାଦକୁ ଭୟ କରୁଥିବାରୁ ସେ ତୁମକୁ ବିଶ୍ବାସ ଦିଆଇବେ।’’</span></p>
<p class="Text-ori">ବାଲ୍ମୀକିଙ୍କ ଶପଥ ଶୁଣି ଏବଂ ସୀତାଙ୍କୁ ସଭା ମଧ୍ୟରେ ଉଭା ହୋଇଥିବାର ଦେଖି ଶ୍ରୀରାମ ଗଦ୍୷ଗଦ ହୋଇ କହିଲେ, ‘‘ମହାଭାଗ ! ଆପଣଙ୍କ ନିଷ୍କପଟ ଦୋଷଶୂନ୍ୟ କଥାରେ ମୋର ସଂପୂର୍ଣ୍ଣ ବିଶ୍ବାସ ଅଛି। ପୂର୍ବେ ଲଙ୍କାରେ ମଧ୍ୟ ଦେବତାମାନଙ୍କ ସମ୍ମୁଖରେ ଅଗ୍ନିପରୀକ୍ଷା ଦେଇ ବୈଦେହୀ ମୋତେ ବିଶ୍ବାସ ଦିଆଇଥିଲେ। କିନ୍ତୁ ହେ ବ୍ରହ୍ମନ୍ ! ସୀତା ସର୍ବଥା ଶୁଦ୍ଧଚରିତ୍ରା ଏବଂ ସଂପୂର୍ଣ୍ଣ ନିଷ୍ପାପା; ଏହା ଜାଣି ମଧ୍ୟ ଲୋକାପବାଦ ଭୟରେ ପ୍ରଜାଙ୍କୁ ସନ୍ତୁଷ୍ଟ କରିବାକୁ ପ୍ରିୟତମା ସୀତାଙ୍କୁ ତ୍ୟାଗ କରିବାକୁ ମୁଁ ବାଧ୍ୟ ହୋଇଥିଲି। ଆପଣ ମୋତେ କ୍ଷମା ଦିଅନ୍ତୁ। ମୁଁ ଜାଣେ ଯେ, ଲବ କୁଶ ମୋହରି ହିଁ ଯମଜ ପୁତ୍ର।’’</p>
<p class="Text-ori">ସେହି ସମୟରେ ବ୍ରହ୍ମାଦି ସକଳ ଦେବତା ମଧ୍ୟ ସେଠାରେ ଆସି ପହଞ୍ଚିଗଲେ। ଶ୍ରୀରାମ କହିଲେ, ‘‘ହେ ଶ୍ରେଷ୍ଠ ଦେବଗଣ ! ମୋର ବିଶ୍ବାସ ହୋଇଗଲା ଯେ, ଜାନକୀ ସଂପୂର୍ଣ୍ଣ ଶୁଦ୍ଧ। ମାତ୍ର ସମଗ୍ର ଜଗତ୍ ସମ୍ମୁଖରେ ଯଦି ସୀତା ଶୁଦ୍ଧଚରିତ୍ର ବୋଲି ପ୍ରମାଣିତ ହୁଅନ୍ତେ, ତେବେ ମୁଁ ପ୍ରସନ୍ନ ହୁଅନ୍ତି।’’</p>
<p class="Text-ori"><span>ଏହି ସମୟରେ କାଷାୟବସ୍ତ୍ର ପରିଧାନ କରିଥିବା ସତୀ ସୀତା ମୁଣ୍ଡ ନୁଆଁଇ, ମୁହଁ ତଳକୁ ପୋତି, କର ଯୋଡ଼ି କହିଲେ,</span><span></span></p>
<p class="Shlok">ଯଥାହଂ ରାଘବାଦନ୍ୟଂ ମନସାପି ନ ଚିନ୍ତୟେ।</p>
<p class="Shlok">ତଥା ମେ ମାଧବୀ ଦେବୀ ବିବରଂ ଦାତୁମର୍ହତି ॥</p>
<p class="Shlok">ମନସା କର୍ମଣା ବାଚା ଯଥା ରାମଂ ସମର୍ଚ୍ଚୟେ।</p>
<p class="Shlok">ତଥା ମେ ମାଧବୀ ଦେବୀ ବିବରଂ ଦାତୁମର୍ହତି ॥</p>
<p class="Shlok">ଯଥୈତତ୍ ସତ୍ୟମୁକ୍ତଂ ମେ ବେଦ୍ମି ରାମାତ୍ ପରଂ ନ ଚ।</p>
<p class="Shlok">ତଥା ମେ ମାଧବୀ ଦେବୀ ବିବରଂ ଦାତୁମର୍ହତି ॥</p>
<p class="Shlok-Right">(ବା.ରା. ୭/୯୭/୧୪-୧୬) </p>
<p class="Text-ori">‘‘ମୁଁ ଯଦି ଶ୍ରୀରାମଙ୍କ ଛଡ଼ା ଅନ୍ୟ କାହାକୁ କଦାପି ମନ ମଧ୍ୟରେ ଚିନ୍ତା ମଧ୍ୟ କରି ନ ଥିବି, ତେବେ ବସୁଧା ଦେବୀ ମୋତେ ତାଙ୍କ ଗର୍ଭରେ ସ୍ଥାନ ଦିଅନ୍ତୁ। ମୁଁ ଯଦି ମନରେ, କର୍ମରେ ଓ ବାକ୍ୟରେ ସର୍ବଦା କେବଳ ରାମଙ୍କୁ ହିଁ ପୂଜାର୍ଚ୍ଚନା କରି ଆସିଥିବି, ତେବେ ବସୁଧା ଦେବୀ ମୋତେ ତାଙ୍କ ଗର୍ଭରେ ସ୍ଥାନ ଦିଅନ୍ତୁ। ‘ମୁଁ ରାମଙ୍କ ଛଡ଼ା ଅନ୍ୟ କାହାରିକୁ ଜାଣେ ନାହିଁ। ମୁଁ ଯଦି ସତ୍ୟ କହୁଥାଏ, ତେବେ ବସୁଧା ଦେବୀ ମୋତେ ତାଙ୍କ ଗର୍ଭରେ ସ୍ଥାନ ଦିଅନ୍ତୁ।’’</p>
<p class="Text-ori">ସୀତା ଏହିପରି ଶପଥ କରିବାମାତ୍ରେ ଅକସ୍ମାତ୍ ପୃଥିବୀ ଫାଟିଗଲା ଏବଂ ସେଥିମଧ୍ୟରୁ ଏକ ଉତ୍ତମ ଦିବ୍ୟ ସିଂହାସନ ବାହାରି ଆସିଲା। ସେହି ସିଂହାସନକୁ ଅତୁଳବିକ୍ରମ ଦିବ୍ୟରତ୍ନବିଭୂଷିତ ଦିବ୍ୟ ଦେହଧାରୀ ନାଗମାନେ ମସ୍ତକରେ ଧାରଣ କରିଥିଲେ। ତା’ ଉପରେ ବସୁଧା ଦେବୀ ବସିଥିଲେ। ସେ ଦୁଇ ହାତରେ ସୀତାଙ୍କୁ ଧରି ଏବଂ ସ୍ବାଗତ ଅଭିନନ୍ଦନ ଜଣାଇ ତାଙ୍କୁ ନିଜ କୋଳରେ ବସାଇଲେ ଏବଂ ସମସ୍ତେ ଦେଖୁ ଦେଖୁ ସେହି ସିଂହାସନ ପାତାଳରେ ପ୍ରବେଶ କରିଗଲା। ଆକାଶରୁ ପୁଷ୍ପବୃଷ୍ଟି ହେବାକୁ ଲାଗିଲା ଏବଂ ସୀତାଙ୍କର ଜୟ ଜୟ ଧ୍ବନିରେ ଆକାଶମଣ୍ଡଳ ପ୍ରତିଧ୍ବନିତ ହୋଇଉଠିଲା।</p>
<p class="Sub-Heading" xml:lang="en-US">ଉପସଂହାର</p>
<p class="Text-ori">ସୀତା ନିଜ ଜୀବନରେ କଠୋର ପରୀକ୍ଷାମାନ ଦେଇ ସ୍ତ୍ରୀଜାତି ପାଇଁ ପ୍ରମାଣ କରି ଦେଖାଇଦେଲେ ଯେ, ଯେଉଁ ସ୍ତ୍ରୀ ବିପଦବେଳେ ମଧ୍ୟ ଧର୍ମପାଳନରେ ତତ୍ପର ରହିବେ, ଧର୍ମପଥରୁ କଦାପି ଅଣୁମାତ୍ର ସ୍ଖଳିତ ହେବେ ନାହିଁ, ସେ ସବୁବେଳେ ପରମାନନ୍ଦରେ ନିମଗ୍ନ ରହିବେ ଏବଂ ତାଙ୍କର କୀର୍ତ୍ତି ସଂସାରରେ ଚିରକାଳ ଅମର ହୋଇ ରହିବ। ସୀତାଙ୍କର ପତିଭକ୍ତି, ଶାଶୁମାନଙ୍କ ପ୍ରତି ସେବାଭାବ, ସମସ୍ତଙ୍କୁ ଯଥାଯୋଗ୍ୟ ସମ୍ମାନ ଦେବାର ଚେଷ୍ଟା, ସମସ୍ତଙ୍କ ପ୍ରତି ଯଥୋପଯୁକ୍ତ ସ୍ନେହପୂର୍ଣ୍ଣ ବ୍ୟବହାର, ଋଷିମାନଙ୍କର ସେବା, କୁଶଲବଙ୍କ ପରି ବୀର ସନ୍ତାନମାନଙ୍କୁ ଜନ୍ମ ଦେବା, ସେମାନଙ୍କୁ ଉପଯୁକ୍ତ ଶିକ୍ଷା ପ୍ରଦାନ କରିବାର ଦକ୍ଷତା, ସାହସ, ଧୈର୍ଯ୍ୟ, ତପସ୍ୟା, ବୀରତ୍ବ, ଧର୍ମପରାୟଣତା, ନିର୍ଭୟତା, କ୍ଷମା ଆଦି ସକଳ ଗୁଣ ଅନୁକରଣୀୟ। ଏହି ସକଳ ସଦ୍୷ଗୁଣ ଅନୁଶୀଳନ କରି ନିଜ ଭିତରେ ଏସବୁକୁ ପୂର୍ଣ୍ଣ ବିକଶିତ କରିବା ହେଉଛି ସ୍ତ୍ରୀଲୋକମାନଙ୍କ ପକ୍ଷରେ ଏକାନ୍ତ ଆବଶ୍ୟକ। ସଂସାରରେ ପ୍ରତ୍ୟେକ ସ୍ତ୍ରୀ ଯଦି ପ୍ରମାଦ, ମୋହ ଓ ଆସକ୍ତି ତ୍ୟାଗ କରି ସୀତାଙ୍କ ଶୁଦ୍ଧଚରିତ୍ର ଅନୁକରଣ କରିବେ, ତେବେ ତାଙ୍କ ନିଜ କଲ୍ୟାଣ କଥା ବା କ’ଣ କହିବା, ସେ ନିଜ ପତି, ପୁତ୍ର ଓ ପରିବାରବର୍ଗଙ୍କୁ ମଧ୍ୟ ଉଦ୍ଧାର କରିପାରିବେ। ଏଭଳି ସତୀ ଶିରୋମଣି ପତିବ୍ରତା ସ୍ତ୍ରୀ ଦର୍ଶନୀୟା ଓ ପୂଜନୀୟା। ନିଜର ଶୁଦ୍ଧ ଚରିତ୍ରଦ୍ବାରା ସେ ଜଗତକୁ ପବିତ୍ର କରିଥାଆନ୍ତି।</p>
<p class="Text-ori para-style-override-2"><span>ସୀତା ସାକ୍ଷାତ୍ ଭଗବତୀ; ତଥାପି ନିଜର ମନୁଷ୍ୟ-ଲୀଳାକାଳରେ ସେ ଯେଉଁସବୁ ଆଚରଣ କରିଯାଇଛନ୍ତି, ସେସବୁ ଏଭଳି ଆଦର୍ଶସ୍ଥାନୀୟ ଯେ, ପ୍ରତ୍ୟେକ ସ୍ତ୍ରୀ ଇଚ୍ଛା କଲେ ସେସବୁକୁ ଅନୁକରଣ କରିପାରିବେ। ସୀତାଙ୍କର ଚରିତ୍ର ଅଲୌକିକ ନ ହୋଇ ଏପରି ବ୍ୟାବହାରିକ ହୋଇଛି ଯେ, ତାହା ଆଚରଣ କରି ସବୁ ସ୍ତ୍ରୀଲୋକ ଯଥେଷ୍ଟ ଉପକୃତ ହୋଇପାରିବେ।</span><span></span></p>


<p class="Page-Break"> </p>
<p class="Heading" id="toc_marker-5">ରାମସେବକ ଲକ୍ଷ୍ମଣ</p>
<p class="Text-ori">ଶ୍ରୀଲକ୍ଷ୍ମଣଙ୍କ ମହିମା ଅପାର। ବାଲ୍ମୀକି ରାମାୟଣରେ ଲକ୍ଷ୍ମଣଙ୍କୁ ଭଗବାନ ବିଷ୍ଣୁଙ୍କର ଅଂଶାବତାରରୂପେ ଗ୍ରହଣ କରାଯାଇଛି; କିନ୍ତୁ ଅନ୍ୟାନ୍ୟ ଗ୍ରନ୍ଥମାନଙ୍କରେ ତାଙ୍କୁ ଭଗବାନ ଅନନ୍ତ (ଶେଷନାଗ)ଙ୍କ ଅବତାର ବୋଲି କୁହାଯାଇଛି। ତାଙ୍କ ଚରିତ୍ରରୁ ଏକଥା ସ୍ପଷ୍ଟରୂପେ ଜଣାଯାଏ ଯେ, ଶ୍ରୀରାମଙ୍କ ନିକଟରେ ରହି ତାଙ୍କର ସେବା କରିବାକୁ ସେ ଧରାଧାମରେ ଅବତୀର୍ଣ୍ଣ ହୋଇଥିଲେ। ଏହି କାରଣରୁ ସବୁ ଭାଇଙ୍କର ରାମଙ୍କ ପ୍ରତି ପ୍ରେମ ରହିଥିଲେ ମଧ୍ୟ ଦେବାଳୟମାନଙ୍କରେ ଶ୍ରୀରାମଙ୍କ ସହିତ ଲକ୍ଷ୍ମଣଙ୍କ ପ୍ରତିମା ହିଁ ସ୍ଥାପନ କରାଯାଏ ଏବଂ ରାମଙ୍କ ସହିତ ଲକ୍ଷ୍ମଣଙ୍କ ନାମ ନିଆଯାଏ। ଭରତ ଓ ଶତ୍ରୁଘ୍ନ ତ ସ୍ବେଚ୍ଛାପୂର୍ବକ ରାମଙ୍କ ପାଖରୁ ଚାଲିଯାଇ ମାମୁଁ ଘରେ ରହିଥିଲେ; କିନ୍ତୁ ଲକ୍ଷ୍ମଣ ନିଜ ଜୀବନକାଳ ମଧ୍ୟରେ କୌଣସି ପରିସ୍ଥିତିରେ କେବେ ବି ରାମଙ୍କ ସଙ୍ଗ ଛାଡ଼ିନାହାନ୍ତି। ରାମଙ୍କ ଦ୍ବାରା ପରିତ୍ୟକ୍ତ ହେବା ପରେ ସେ ଅବିଳମ୍ବେ ପରମଧାମକୁ ପ୍ରସ୍ଥାନ କଲେ। ଲକ୍ଷ୍ମଣ ବ୍ରହ୍ମଚର୍ଯ୍ୟ ବ୍ରତ ପାଳନ କରୁଥିଲେ। ସେ ଥିଲେ ଧୀର, ବୀର, ତେଜସ୍ବୀ, ପରାକ୍ରମୀ ଓ ଜିତେନ୍ଦ୍ରିୟ। ସେ ଥିଲେ ଅତ୍ୟନ୍ତ ସୁନ୍ଦର, ସରଳ, ତିତିକ୍ଷୁ, ନିର୍ଭୟ, ନିଷ୍କପଟ, ତ୍ୟାଗୀ, ପୁରୁଷାର୍ଥୀ, ତପସ୍ବୀ, ସେବକ, ସତ୍ୟବ୍ରତୀ, ବୁଦ୍ଧିମାନ ଓ ନୀତିନିପୁଣ। ଶ୍ରୀରାମଙ୍କ ଠାରେ ତାଙ୍କର ଥିଲା ଅପୂର୍ବପ୍ରେମ। ଶ୍ରୀରାମଙ୍କ ପାଖେ ପାଖେ ରହି ତାଙ୍କର ସେବା କରିବାକୁ ହିଁ ସେ ନିଜର ମୁଖ୍ୟ ଧର୍ମ ଓ କର୍ତ୍ତବ୍ୟ ବୋଲି ସ୍ଥିର କରିନେଇଥିଲେ ଏବଂ ଶ୍ରୀରାମଙ୍କ ସେବାରତ ରହି ନିଜେ ନିଜକୁ ପାସୋରି ଯାଉଥିଲେ। ଭରତଙ୍କର ବିନୟ ଓ ମାଧୁର୍ଯ୍ୟପୂର୍ଣ୍ଣ ଗମ୍ଭୀର ପ୍ରେମ ଯେପରି ଅନୁପମ, ଲକ୍ଷ୍ମଣଙ୍କର ବୀରତ୍ବପୂର୍ଣ୍ଣ ସେବାମୂଳକ ପ୍ରେମ ସେହିପରି ପରମ ଆଦର୍ଶସ୍ଥାନୀୟ।</p>
<p class="Text-ori"><span>ବାଲ୍ୟକାଳରେ ମଧ୍ୟ ଲକ୍ଷ୍ମଣ ସର୍ବଦା ଶ୍ରୀରାମଙ୍କ ସହିତ ରହୁଥିଲେ। ବାଲ୍ମୀକି ରାମାୟଣରେ ଉଲ୍ଲେଖ ଅଛି,</span> </p>
<p class="Shlok">ବାଲ୍ୟାତ୍ ପ୍ରଭୃତି ସୁସ୍ନିଗ୍ଧୋ ଲକ୍ଷ୍ମଣୋ ଲକ୍ଷ୍ମିବର୍ଦ୍ଧନଃ ॥ </p>
<p class="Shlok">ରାମସ୍ୟ ଲୋକରାମସ୍ୟ ଭ୍ରାତୁର୍ଜ୍ୟେଷ୍ଠସ୍ୟ ନିତ୍ୟଶଃ। </p>
<p class="Shlok">ସର୍ବପ୍ରିୟକରସ୍ତସ୍ୟ ରାମସ୍ୟାପି ଶରୀରତଃ ॥</p>
<p class="Shlok">ଲକ୍ଷ୍ମଣୋ ଲକ୍ଷ୍ମିସମ୍ପନ୍ନୋ ବହିଃପ୍ରାଣ ଇବାପରଃ। </p>
<p class="Shlok">ନ ଚ ତେନ ବିନା ନିଦ୍ରାଂ ଲଭତେ ପୁରୁଷୋତ୍ତମଃ ॥</p>
<p class="Shlok-Right">(ବା.ରା. ୧/୧୮୨୮—୩୦)</p>
<p class="Text-ori">ଅର୍ଥାତ୍, ‘‘ସୁନ୍ଦର ରୂପବାନ୍ ଲକ୍ଷ୍ମଣ ପିଲାଟି ଦିନରୁ ବଡ଼ଭାଇ ଲୋକାଭିରାମ ଶ୍ରୀରାମଚନ୍ଦ୍ରଙ୍କ ପ୍ରତି ସର୍ବଦା ବିଶେଷ ଅନୁରକ୍ତ ଥିଲେ। ଶ୍ରୀରାମଙ୍କର ସେବା ଏବଂ ସମସ୍ତ ପ୍ରିୟକାର୍ଯ୍ୟ ସେ ସର୍ବଦା ନିଜ ଶରୀର ପ୍ରତି ରହିଥିବା ଆନ୍ତରିକତାଠାରୁ ମଧ୍ୟ ଅଧିକ ଆନ୍ତରିକତାର ସହିତ ସମ୍ପାଦନ କରୁଥିଲେ। ଲକ୍ଷ୍ମୀବାନ୍ ଲକ୍ଷ୍ମଣ ଥିଲେ ଭଗବାନ ଶ୍ରୀରାମଙ୍କର ଦ୍ବିତୀୟପ୍ରାଣ; କାରଣ ତାଙ୍କ ବିନା ପୁରୁଷୋତ୍ତମ ରାମଚନ୍ଦ୍ରଙ୍କୁ ନିଦ୍ରା ମଧ୍ୟ ହେଉ ନ ଥିଲା।’’</p>
<p class="Text-ori">ବାଲ୍ୟାବସ୍ଥାରେ ହିଁ ଲକ୍ଷ୍ମଣ ଭାଇ ଶ୍ରୀରାମଙ୍କ ସହିତ ବିଶ୍ବାମିତ୍ରଙ୍କ ଯଜ୍ଞରକ୍ଷା କରିବାକୁ ଯାଇଥିଲେ। ସେଠାରେ ମଧ୍ୟ ସେ ସର୍ବଦା ଶ୍ରୀରାମଙ୍କ ସେବାରେ ନିୟୋଜିତ ରହୁଥିଲେ; ପତ୍ରଶଯ୍ୟାରେ ଶୟନ କରୁଥିଲେ ଏବଂ ତାଙ୍କ ଆଜ୍ଞାନୁସାରେ ରାକ୍ଷସମାନଙ୍କୁ ବଧ କରି ମୁନିଙ୍କର ଯଜ୍ଞରକ୍ଷା କରୁଥିଲେ।</p>
<p class="Text-ori">ବିଶ୍ବାମିତ୍ରଙ୍କ ଯଜ୍ଞରକ୍ଷା କରି ଦୁଇଭାଇ ତାଙ୍କ ସହିତ ଜନକପୁରୀ ଗଲେ। ସେଠାରେ ଶିବଧନୁଭଙ୍ଗ ପରେ ସବୁ ଭାଇଙ୍କର ବିବାହ ଏକାସାଙ୍ଗରେ ସମ୍ପନ୍ନ ହେଲା। ସମସ୍ତେ ଅଯୋଧ୍ୟାକୁ ଫେରିଆସି ଆନନ୍ଦରେ ରହିଲେ। କିଛିଦିନ ପରେ ଭରତ ଓ ଶତ୍ରୁଘ୍ନ ମାମୁଁ ଘରକୁ ଚାଲିଗଲେ। ତାର କିଛିଦିନ ପରେ ରାଜା ଦଶରଥଙ୍କର ଅଭିଳାଷ ହେତୁ ଏବଂ ମନ୍ତ୍ରୀବର୍ଗ ତଥା ପ୍ରଜାଗଣଙ୍କ ସମ୍ମତିକ୍ରମେ ରାମଙ୍କ ରାଜ୍ୟାଭିଷେକର ଆୟୋଜନ ହେଲା। ତାହା ଦେଖି ଲକ୍ଷ୍ମଣଙ୍କ ମନରେ ଆନନ୍ଦର ସୀମା ରହିଲା ନାହିଁ। ରାଜସିଂହାସନରେ ଶ୍ରୀରାମଙ୍କୁ ବିରାଜମାନ ଅବସ୍ଥାରେ ଦେଖି ନେତ୍ର ପବିତ୍ର କରିବାପାଇଁ ଲକ୍ଷ୍ମଣ ଯେ କେତେ ଲାଳାୟିତ, କେତେ ଆଗ୍ରହାନ୍ବିତ, କେତେ ଉତ୍ସୁକ ଥିଲେ, ତାହା ରାଜସିଂହାସନ ପରିବର୍ତ୍ତେ ବନବାସ ନିମନ୍ତେ ଆଜ୍ଞା ହେବା ପରେ ତାଙ୍କ ଅନ୍ତରରୁ ନିର୍ଗତ କ୍ରୋଧରୁ ସ୍ପଷ୍ଟ ଜଣାପଡ଼ିଯାଏ। ଯେଉଁ କଥା ମନର ଯେତେ ପ୍ରତିକୂଳ, ସେହି କଥା ନେଇ ମନରେ ସେତିକି ଅଧିକ କ୍ରୋଧ ଜାତ ହୁଏ।</p>
<p class="Text-ori"><span>ମନ୍ଥରା ମଧ୍ୟ କୈକେୟୀଙ୍କୁ ପ୍ରବର୍ତ୍ତାଇବାକୁ ଯାଇ ଶ୍ରୀରାମଙ୍କ ପ୍ରତି ରହିଥିବା ଲକ୍ଷ୍ମଣଙ୍କର ପ୍ରେମର ମହତ୍ତ୍ବ ବର୍ଣ୍ଣନା କରିଛି</span>—</p>
<p class="Shlok">ଗୋପ୍ତା ହି ରାମଂ ସୌମିତ୍ରିର୍ଲକ୍ଷ୍ମଣଂ ଚାପି ରାଘବଃ। </p>
<p class="Shlok">ଅଶ୍ୱିନୋରିବ ସୌଭାତ୍ରଂ ତୟୋର୍ଲୋକେଷୁ ବିଶ୍ରୁତମ୍ ॥</p>
<p class="Shlok-Right">(ବା.ରା. ୨/୮/୩୧) </p>
<p class="Text-ori">‘‘ଲକ୍ଷ୍ମଣ ସର୍ବଦା ଶ୍ରୀରାମଙ୍କୁ ରକ୍ଷା କରନ୍ତି ଏବଂ ଶ୍ରୀରାମ ସର୍ବଦା ଲକ୍ଷ୍ମଣଙ୍କୁ ରକ୍ଷା କରନ୍ତି। ସେ ଦୁହିଁଙ୍କ ଭ୍ରାତୃପ୍ରେମ ଅଶ୍ବିନୀକୁମାରଙ୍କ ପରି ଜଗତ୍୷ପ୍ରସିଦ୍ଧ।’</p>
<p class="Text-ori"><span>ଏହାପରେ ରାମ ଯେତେବେଳେ ବନକୁ ଯିବାକୁ ସ୍ବୀକାର କରି ମାତା କୌଶଲ୍ୟାଙ୍କ ଠାରୁ ଅନୁମତି ଆଣିବାକୁ ଗଲେ, ସେତେବେଳେ ଲକ୍ଷ୍ମଣ ମଧ୍ୟ ତାଙ୍କ ସଙ୍ଗରେ ଥିଲେ। କୌଣସି ପରିସ୍ଥିତିରେ ବି ସେ ରାମଙ୍କ ପାଖ ଛାଡୁ ନ ଥିଲେ। ଶ୍ରୀରାମ ମାତା କୌଶଲ୍ୟାଙ୍କୁ ସକଳ ବୃତ୍ତାନ୍ତ କହିଲେ। ମାତାଙ୍କ ଦୁଃଖର ସୀମା ରହିଲା ନାହିଁ। ଶ୍ରୀରାମଙ୍କୁ ବନଗମନର ନିଷ୍ପତ୍ତିରୁ ନିବୃତ୍ତ କରିବାଲାଗି ସେ ବହୁ ଚେଷ୍ଟା କଲେ। କିନ୍ତୁ ଶ୍ରୀରାମ ମାନିଲେ ନାହିଁ। ଶ୍ରୀରାମଙ୍କର ଏପରି ନିଷ୍ପତ୍ତି ଲକ୍ଷ୍ମଣଙ୍କୁ ଭଲ ଲାଗିଲା ନାହିଁ। ସେ ରାମଙ୍କର ପୂର୍ଣ୍ଣ-ଅନୁଗାମୀ ଥିଲେ ସତ; ମାତ୍ର ରାମ ନିଜର ଅଧିକାର ତ୍ୟାଗ କରୁଥିବା ଦେଖି ସେ ଶାନ୍ତ ହୋଇ ରହିପାରିଲେ ନାହିଁ। ମାତା କୌଶଲ୍ୟା ବିଳାପ କରୁଥିବାର ଦେଖି ଦୁଃଖାର୍ତ୍ତ ଲକ୍ଷ୍ମଣ ତାଙ୍କୁ ସମୟୋଚିତ ବାକ୍ୟରେ କହିଲେ,</span></p>
<p class="Shlok">ଅନୁରକ୍ତୋଽସ୍ମି ଭାବେନ ଭ୍ରାତରଂ ଦେବି ! ତତ୍ତ୍ୱତଃ। </p>
<p class="Shlok">ସତ୍ୟେନ ଧନୁଷା ଚୈବ ଦତ୍ତେନେଷ୍ଟେନ ତେ ଶପେ ॥ </p>
<p class="Shlok">ଦୀପ୍ତମଗ୍ନିମରଣ୍ୟଂ ବା ଯଦି ରାମଃ ପ୍ରବେକ୍ଷ୍ୟତି। </p>
<p class="Shlok">ପ୍ରବିଷ୍ଟଂ ତତ୍ର ମାଂ ଦେବି ! ତ୍ୱଂ ପୂର୍ବମବଧାରୟ ॥ </p>
<p class="Shlok">ହରାମି ବୀର୍ଯ୍ୟାଦ୍ ଦୁଃଖଂ ତେ ତମଃ ସୂର୍ଯ୍ୟ ଇବୋଦିତଃ। </p>
<p class="Shlok">ଦେବୀ ପଶ୍ୟତୁ ମେ ବୀର୍ଯ୍ୟଂ ରାଘବଶ୍ଚୈବ ପଶ୍ୟତୁ ॥</p>
<p class="Shlok-Right">(ବା.ରା. ୨/୨୧/୧୬—୧୮) </p>
<p class="Text-ori">ଅର୍ଥାତ୍, ‘‘ହେ ଦେବୀ ! ମୁଁ ସତ୍ୟ, ଧନୁ, ଦାନଫଳ ଓ ଯଜ୍ଞାଦି ନାମରେ ଆପଣଙ୍କ ନିକଟରେ ଶପଥ କରି କହୁଛି ଯେ, ମୁଁ ଯଥାର୍ଥରେ ହୃଦୟର ସହିତ ପୂଜ୍ୟଭାଇ ରାମଙ୍କ ପ୍ରତି ଅନୁରକ୍ତ। ଯଦି ରାମ ଜ୍ବଳନ୍ତ ଅଗ୍ନିରେ ବା ଘୋର ଅରଣ୍ୟରେ ପ୍ରବେଶ କରନ୍ତି, ତେବେ ତାଙ୍କ ପୂର୍ବରୁ ମୁଁ ସେଥିରେ ପ୍ରବେଶ କରିସାରିଛି ବୋଲି ଜାଣିବେ। ସୂର୍ଯ୍ୟ ଉଦିତ ହୋଇ ଯେପରି ଅନ୍ଧକାର ନଷ୍ଟ କରନ୍ତି, ମୁଁ ସେହିପରି ମୋର ପରାକ୍ରମ ଦ୍ବାରା ତୁମ ଦୁଃଖ ଦୂର କରିଦେବି। ଆପଣ ଓ ଶ୍ରୀରାମ ମୋର ପରାକ୍ରମ ଦେଖନ୍ତୁ।’’</p>
<p class="Text-ori"><span>ବୀରରସର ଆବେଶରେ ଲକ୍ଷ୍ମଣ ଶ୍ରୀରାମଙ୍କ ପ୍ରେମରେ ବିବଶ ହୋଇ ଆହୁରି ଅନେକ ସାହସିକ କଥା କହିଲେ। ମାତା କୌଶଲ୍ୟାଙ୍କୁ ବୁଝାଇସାରି ଶ୍ରୀରାମ ଲକ୍ଷ୍ମଣଙ୍କୁ ସାନ୍ତ୍ବନା ଦେଇ କହିଲେ,</span><span></span></p>
<p class="Shlok">ତବ ଲକ୍ଷ୍ମଣ ଜାନାମି ମୟି ସ୍ନେହମନୁତ୍ତମମ୍। </p>
<p class="Shlok">ବିକ୍ରମଂ ଚୈବ ସତ୍ତ୍ୱଂ ଚ ତେଜଶ୍ଚ ସୁଦୁରାସଦମ୍ ॥ </p>
<p class="Shlok">ମମ ମାତୁର୍ମହତ୍ ଦୁଃଖମତୁଳ ଶୁଭଲକ୍ଷଣ। </p>
<p class="Shlok">ଅଭିପ୍ରାୟଂ ନ ବିଜ୍ଞାୟ ସତ୍ୟସ୍ୟ ଚ ଶମସ୍ୟ ଚ ॥ </p>
<p class="Shlok">ଧର୍ମୋ ହି ପରମୋ ଲୋକେ ଧର୍ମେ ସତ୍ୟଂ ପ୍ରତିଷ୍ଠିତମ୍।</p>
<p class="shlok-centre-dash-chankyafont">...............................................................<span></span></p>
<p class="Shlok">ସୋଽହଂ ନ ଶକ୍ଷ୍ୟାମି ପୁନର୍ନିୟୋଗମତିବର୍ତ୍ତିତୁମ୍। </p>
<p class="Shlok"><span>ପିତୁର୍ହି ବଚନାଦ୍ ବୀର କୈକେୟ୍ୟାହଂ ପ୍ରଚୋଦିତଃ ॥</span> </p>
<p class="Shlok">ତଦେତାଂ ବିସୃଜାନାର୍ଯ୍ୟାଂ କ୍ଷତ୍ରଧର୍ମାଶ୍ରିତାଂ ମତିମ୍। </p>
<p class="Shlok">ଧର୍ମମାଶ୍ରୟ ମା ତୈକ୍ଷ୍ଣ୍ୟଂ ମଦ୍୷ବୁଦ୍ଧିରନୁଗମ୍ୟତାମ୍ ॥</p>
<p class="Shlok-Right">(ବା.ରା. ୨/୨୧/୩୯—୪୧, ୪୩-୪୪) </p>
<p class="Text-ori">ଅର୍ଥାତ୍, ‘‘ହେ ଲକ୍ଷ୍ମଣ ! ତୁମର ମୋ’ଠାରେ ଅତ୍ୟଧିକ ସ୍ନେହ ଥିବା କଥା ମୁଁ ଜାଣେ। ତୁମର ବଳ, ବୀର୍ଯ୍ୟ ଓ ଦୁର୍ଦ୍ଧର୍ଷ ତେଜ ସହିତ ମଧ୍ୟ ମୁଁ ଅପରିଚିତ ନୁହେଁ। ହେ ଶୁଭଲକ୍ଷଣ ଲକ୍ଷ୍ମଣ ! ମୋର ସତ୍ୟ ଓ ଶାନ୍ତ ଅଭିପ୍ରାୟ ବୁଝି ନ ପାରି ମୋର ଜନନୀ ଅତ୍ୟନ୍ତ ଦୁଃଖ ଅନୁଭବ କରୁଛନ୍ତି। ସଂସାରରେ ଧର୍ମ ହିଁ ଶ୍ରେଷ୍ଠ। ଧର୍ମରେ ହିଁ ସତ୍ୟତତ୍ତ୍ବ ପ୍ରତିଷ୍ଠିତ। ସୁତରାଂ ମୁଁ ପିତାଙ୍କର ନିର୍ଦ୍ଦେଶକୁ କଦାପି ଲଘଂନ କରିପାରିବି ନାହିଁ। ହେ ବୀର ! ପିତାଙ୍କ କଥାରେ ହିଁ ମାତା କୈକେୟୀ ମୋତେ ଏହି ଆଦେଶ ଦେଇଛନ୍ତି। ସୁତରାଂ ଏହି କ୍ଷତ୍ରିୟଧର୍ମାନୁରୂପ ଅଶିଷ୍ଟ ବୁଦ୍ଧି ଛାଡ଼। ତୁମେ ଧର୍ମର ଆଶ୍ରୟ ନିଅ, ଏହି କ୍ରୁଦ୍ଧଭାବ ଛାଡ଼ ଏବଂ ମୋ ବିଚାରକୁ ସମ୍ମାନ ଦିଅ।’’</p>
<p class="Text-ori"><span>ଲକ୍ଷ୍ମଣଙ୍କ ସ୍ବଭାବର ଏକ ବୈଶିଷ୍ଟ୍ୟ ଏହି ଯେ, ସେ ଯେଉଁ କଥାକୁ ଉଚିତ ମନେକରନ୍ତି, ତାହା ଅତି ଓଜସ୍ବିନୀ ଭାଷାରେ ରାମଙ୍କ ସମ୍ମୁଖରେ ପ୍ରକାଶ କରିଦିଅନ୍ତି; ମାତ୍ର ଶ୍ରୀରାମଙ୍କ କଥା ମନର ପ୍ରତିକୂଳ ହେଲେ ମଧ୍ୟ ତାକୁ ସେ ମଥାପୋତି ମାନିନିଅନ୍ତି। ତାଙ୍କ ସ୍ବଭାବରେ ଥିଲା ପୁରୁଷାର୍ଥ ଓ ବୀରତ୍ବର ଆତିଶଯ୍ୟ। ଏହି କାରଣରୁ ଶ୍ରୀରାମ ପ୍ରାରବ୍ଧକୁ ବଳବାନ ବୋଲି କହି ଲକ୍ଷ୍ମଣଙ୍କୁ ବୁଝାଇବାକୁ ଚେଷ୍ଟା କରୁଥିବାବେଳେ ଲକ୍ଷ୍ମଣ ତାଙ୍କୁ କହିଛନ୍ତି,</span> </p>
<p class="Shlok">ବିକ୍ଳବୋ ବୀର୍ଯ୍ୟହୀନୋ ଯଃ ସ ଦୈବମନୁବର୍ତ୍ତତେ।</p>
<p class="Shlok">ବୀରାଃ ସମ୍ଭାବିତାତ୍ମାନୋ ନ ଦୈବଂ ପର୍ଯ୍ୟୁପାସତେ ॥</p>
<p class="Shlok">ଦୈବଂ ପୁରୁଷକାରେଣ ଯଃ ସମର୍ଥଃ ପ୍ରବାଧିତୁମ୍୷।</p>
<p class="Shlok">ନ ଦୈବେନ ବିପନ୍ନାର୍ଥଃ ପୁରୁଷଃ ସୋଽବସୀଦତି ॥</p>
<p class="shlok-centre-dash-chankyafont">...............................................................</p>
<p class="Shlok">ଅଦ୍ୟ ମେ ପୌରୁଷହତଂ ଦୈବଂ ଦ୍ରକ୍ଷ୍ୟନ୍ତି ବୈ ଜନାଃ।</p>
<p class="Shlok">ଯୈର୍ଦୈବାଦାହତଂ ତେଽଦ୍ୟ ଦୃଷ୍ଟଂ ରାଜ୍ୟାଭିଷେଚନମ୍ ॥</p>
<p class="shlok-centre-dash-chankyafont">...............................................................</p>
<p class="Shlok">ଅହମେକୋ ମହୀପାଳାନଳଂ ବାରୟିତୁଂ ବଳାତ୍ ॥</p>
<p class="Shlok">ନ ଶୋଭାର୍ଥାବିମୌ ବାହୁ ନ ଧନୁର୍ଭୂଷଣାୟ ମେ।</p>
<p class="Shlok">ନାସିରାବନ୍ଧନାର୍ଥାୟ ନ ଶରାଃ ସ୍ତମ୍ଭହେତବଃ ॥</p>
<p class="Shlok-Right">(ବା.ରା. ୨/୨୩/୧୬, ୧୭, ୧୯, ୨୯, ୩୦) </p>
<p class="Text-ori">ଅର୍ଥାତ୍, ‘‘ଯେଉଁ ଲୋକ କାପୁରୁଷ ଏବଂ ନିର୍ବୀର୍ଯ୍ୟ, ସେ ହିଁ ପ୍ରାରବ୍ଧ ଉପରେ ଭରସା କରନ୍ତି। ସାରା ସଂସାର ଯେଉଁମାନଙ୍କୁ ଆଦର ଦୃଷ୍ଟିରେ ଦେଖେ, ସେହି ବୀର ପୁରୁଷଗଣ ଦୈବର ଉପାସନା କରନ୍ତି ନାହିଁ; ଯେଉଁ ବ୍ୟକ୍ତି ନିଜ ପୁରୁଷକାରଦ୍ବାରା ଦୈବକୁ ପ୍ରତିହତ କରିବାକୁ ସମର୍ଥ, ତାଙ୍କ କାର୍ଯ୍ୟରେ ଦୈବ କୌଣସି ବିପଦ ଘଟାଇଲେ ମଧ୍ୟ ସେ ସେଥିରେ ଅବସନ୍ନ ହୁଅନ୍ତି ନାହିଁ। ଆଜି ଯେଉଁ ଦୈବ ଆପଣଙ୍କ ରାଜ୍ୟାଭିଷେକରେ ବାଧା ଘଟାଇଥିବାର ଦେଖାଯାଇଛି, ସେହି ଦୈବକୁ ମୁଁ କିପରି ମୋର ପୌରୁଷଦ୍ବାରା ପରାହତ କରିବି, ଲୋକେ ଦେଖିବେ। ମୁଁ ଏକାକୀ ମୋର ପରାକ୍ରମଦ୍ବାରା ବିରୋଧୀ ରାଜାମାନଙ୍କୁ ପ୍ରତିହତ କରିବାକୁ ସମର୍ଥ। ମୋର ଏହି ବାହୁଦ୍ବୟ କେବଳ ଶରୀରର ଶୋଭାପାଇଁ ସୃଷ୍ଟି ହୋଇନାହିଁ; ଏହି ଧନୁ କେବଳ ମୋ’ର ଭୂଷଣ ପାଇଁ ନୁହେଁ; ଖାଲି ଅଣମଟାରେ ବାନ୍ଧିବାପାଇଁ ଏହି ଖଡ୍ଗ ଉଦ୍ଦିଷ୍ଟ ନୁହେଁ, କିମ୍ବା ଏହି ଶରସବୁ ଭରା ଦେଇ ଚାଲିବାର ବାଡ଼ି ନୁହେଁ।’’</p>
<p class="Text-ori"><span>ଏହାପରେ ମାତା କୌଶଲ୍ୟା ଓ ସୀତାଙ୍କ ବାକ୍ୟାଳାପରୁ ସେ ଶ୍ରୀରାମଙ୍କ ଶେଷ ନିଷ୍ପତ୍ତି ଜାଣିପାରିଲେ। ତେଣୁ ସେ ନିଜର ସମସ୍ତ ବିଚାର ସମ୍ପୂର୍ଣ୍ଣ ତ୍ୟାଗ କରିଦେଇ ଶ୍ରୀରାମଙ୍କୁ ଅନୁସରଣ କରିବାକୁ ପ୍ରସ୍ତୁତ ହୋଇଗଲେ। ଶ୍ରୀରାମଙ୍କୁ ବନଗମନ ନିମନ୍ତେ ପ୍ରସ୍ତୁତ ହେବା ଦେଖି ତାଙ୍କ ସହିତ ଯିବାପାଇଁ ସେ ବ୍ୟାକୁଳ ହୋଇଉଠିଲେ। ଭ୍ରାତୃବିରହଦୁଃଖ ତାଙ୍କୁ ଅସହ୍ୟ ବୋଧ ହେଲା। ତାଙ୍କ ଆଖିରୁ ଅଶ୍ରୁଧାରା ବହିଚାଲିଲା। ସେ ଦୁଇ ହାତରେ ଭାଇଙ୍କର ଚରଣଯୁଗଳ ଧରି ଯଶସ୍ବିନୀ ସୀତା ଏବଂ ମହାବ୍ରତ ଶ୍ରୀରାମଙ୍କୁ କହିଲେ</span>—</p>
<p class="Shlok">ଯଦି ଗନ୍ତୁଂ କୃତା ବୁଦ୍ଧିର୍ବନଂ ମୃଗଗଜାଯୁତମ୍। </p>
<p class="Shlok">ଅହଂ ତ୍ୱାନୁଗମିଷ୍ୟାମି ବନମଗ୍ରେ ଧନୁର୍ଦ୍ଧରଃ ॥</p>
<p class="shlok-centre-dash-chankyafont">...............................................................</p>
<p class="Shlok">ନ ଦେବଲୋକାକ୍ରମଣଂ ନାମରତ୍ୱମହଂ ବୃଣେ। </p>
<p class="Shlok">ଐଶ୍ୱର୍ଯ୍ୟଂ ଚାପି ଲୋକାନାଂ କାମୟେ ନ ତ୍ୱୟା ବିନା ॥</p>
<p class="Shlok-Right">(ବା.ରା. ୨/୩୧/୩, ୫) </p>
<p class="Text-ori">ଅର୍ଥାତ୍, ‘‘ହେ ପ୍ରଭୁ ! ଆପଣ ଯଦି ମୃଗଗଜପୂର୍ଣ୍ଣ ବନକୁ ଯିବାକୁ ସ୍ଥିର କରିଛନ୍ତି, ତେବେ ଆପଣଙ୍କ ସହିତ ମୁଁ ମଧ୍ୟ ଧନୁ ଧରି ଆଗେ ଆଗେ ଯିବି। ମୁଁ ଆପଣଙ୍କୁ ଛାଡ଼ି ଦେବଲୋକକୁ ଯିବାକୁ, ଅମରତ୍ବ ଲାଭ କରିବାକୁ ବା ତ୍ରିଲୋକର ଐଶ୍ବର୍ଯ୍ୟ ଭୋଗ କରିବାକୁ ବି ଚାହେଁନା।’’</p>
<p class="Text-ori"><span>ଏହା ଶୁଣି ଶ୍ରୀରାମ ଲକ୍ଷ୍ମଣଙ୍କୁ ‘‘ବନକୁ ନ ଯାଇ ଅଯୋଧ୍ୟାରେ ହିଁ ରହ’’ ବୋଲି ବହୁପ୍ରକାର ସାନ୍ତ୍ବନାପୂର୍ଣ୍ଣ ବାକ୍ୟରେ ବୁଝାଇଲେ। ମାତ୍ର ଲକ୍ଷ୍ମଣ ପୁଣି କହିଲେ,</span><span></span></p>
<p class="Shlok">ଅନୁଜ୍ଞାତସ୍ତୁ ଭବତା ପୂର୍ବମେବ ୟଦସ୍ମ୍ୟହମ୍। </p>
<p class="Shlok">କିମିଦାନୀଂ ପୁନରପି କ୍ରିୟତେ ମେ ନିବାରଣମ୍ ॥</p>
<p class="Shlok-Right">(ବା.ରା. ୨/୩୧/୭)</p>
<p class="Text-ori"><span>ଅର୍ଥାତ୍, ‘‘ଆପଣ ତ ପୂର୍ବରୁ ହିଁ ମୋତେ ଆପଣଙ୍କ ସହିତ ରହିବାକୁ ଅନୁମତି ଦେଇସାରିଛନ୍ତି; ତେଣୁ ଏବେ କାହିଁକି ବାରଣ କରୁଛନ୍ତି ?’’ ତାହା ଶୁଣି କୃତାଞ୍ଜଳିପୁଟରେ ପ୍ରାର୍ଥନାରତ ବୀର ଲକ୍ଷ୍ମଣଙ୍କୁ ମହାତେଜା ଶ୍ରୀରାମ କହିଲେ,</span><span></span></p>
<p class="Shlok-Color">ସ୍ନିଗ୍ଧୋ ଧର୍ମରତୋ ଧୀରଃ ସତତଂ ସତ୍୷ପଥେ ସ୍ଥିତଃ। </p>
<p class="Shlok-Color">ପ୍ରିୟଃ ପ୍ରାଣସମୋ ବଶ୍ୟୋ ବିଜେୟଶ୍ଚ ସଖା ଚ ମେ ॥ </p>
<p class="Shlok-Color">ମୟାଦ୍ୟ ସହ ସୌମିତ୍ରେ ତ୍ବୟି ଗଚ୍ଛତି ତଦ୍୷ବନମ୍। </p>
<p class="Shlok">କୋ ଭଜିଷ୍ୟତି କୌସଲ୍ୟାଂ ସୁମିତ୍ରାଂ ବା ଯଶସ୍ବିନୀମ୍ ॥</p>
<p class="Shlok-Right">(ବା.ରା. ୨/୩୧/୧୦-୧୧)</p>
<p class="Text-ori">ଅର୍ଥାତ୍, ‘‘ହେ ଲକ୍ଷ୍ମଣ ! ତୁମେ ହେଉଛ ମୋ ପ୍ରତି ସ୍ନେହପରାୟଣ, ଧର୍ମପରାୟଣ, ଧୀର, ସର୍ବଦା ସତ୍୷ପଥାଲମ୍ବୀ, ମୋର ପ୍ରାଣ ସମାନ ପ୍ରିୟ, ମୋର ବଶବର୍ତ୍ତୀ, ଆଜ୍ଞାନୁବର୍ତ୍ତୀ ଓ ସଖା। ତୁମେ ଯଦି ଆଜି ମୋ ସହିତ ବନକୁ ଚାଲିଯିବ, ତେବେ ପରମ ଯଶସ୍ବିନୀ ମାତା କୌଶଲ୍ୟା ଓ ସୁମିତ୍ରାଙ୍କର ସେବା କରିବ କିଏ ?’’</p>
<p class="Text-ori"><span>ଶ୍ରୀରାମ ଏହିପରି କହିବାରୁ ଲକ୍ଷ୍ମଣ ଉତ୍ତର ଦେଲେ,</span><span> </span></p>
<p class="Shlok-Color"><span>ତଦାତ୍ମଭରଣେ ଚୈବ ମମ ମାତୁସ୍ତଥୈବ ଚ</span>।<span> </span></p>
<p class="Shlok-Color"><span>ପର୍ଯ୍ୟାପ୍ତା ମଦ୍୷ବିଧାନାଂ ଚ ଭରଣାୟ ମନସ୍ୱିନୀ</span>।<span></span></p>
<p class="Shlok-Color"><span>କୁରୁଷ୍ୱ ମାମନୁଚରଂ ବୈଧର୍ମ୍ୟଂ ନେହ ବିଦ୍ୟତେ</span>।<span> </span></p>
<p class="Shlok-Color"><span>କୃତାର୍ଥୋଽହଂ ଭବିଷ୍ୟାମି ତବ ଚାର୍ଥଃ ପ୍ରକଳ୍ପ୍ୟତେ ॥</span></p>
<p class="shlok-centre-dash-chankyafont">...............................................................</p>
<p class="Shlok-Color">ଆହରିଷ୍ୟାମି ତେ ନିତ୍ୟଂ ମୂଳାନି ଚ ଫଳାନି ଚ। </p>
<p class="Shlok-Color">ବନ୍ୟାନି ଚ ତଥାନ୍ୟାନି ସ୍ୱାହାର୍ହାଣି ତପସ୍ୱିନାମ୍ ॥ </p>
<p class="Shlok-Color">ଭବାଂସ୍ତୁ ସହ ବୈଦେହ୍ୟା ଗିରିସାନୁଷୁ ରଂସ୍ୟସେ। </p>
<p class="Shlok-Color">ଅହଂ ସର୍ବଂ କରିଷ୍ୟାମି ଜାଗ୍ରତଃ ସ୍ୱପତଶ୍ଚ ତେ ॥</p>
<p class="Shlok-Right">(ବା.ରା. ୨/୩୧/୨୩-୨୪, ୨୬-୨୭) </p>
<p class="Text-ori">ଅର୍ଥାତ୍, ‘‘ମନସ୍ବିନୀ ମାତା କୌଶଲ୍ୟା ନିଜେ ହିଁ ନିଜକୁ, ମୋର ମାତା ସୁମିତ୍ରାଙ୍କୁ ତଥା ମୋ’ପରି ଆହୁରି ବହୁ ଲୋକଙ୍କୁ ଭରଣପୋଷଣ କରିବାକୁ ସମର୍ଥ। ସୁତରାଂ ଆପଣ ମୋତେ ଆପଣଙ୍କର ଅନୁଚର କରି ନିଅନ୍ତୁ। ଏଥିରେ କିଛି ଅଧର୍ମ ନାହିଁ। ଏହାଦ୍ବାରା ମୁଁ କୃତାର୍ଥ ହେବି ଏବଂ ଆପଣଙ୍କର ସେବା ମଧ୍ୟ ହୋଇପାରିବ; ପୁଣି ଆପଣଙ୍କ ଅଭୀଷ୍ଟସିଦ୍ଧି ହେବ। ମୁଁ ପ୍ରତିଦିନ ଆପଣଙ୍କ ପାଇଁ ତପସ୍ବୀମାନଙ୍କର ଆହାର ଉପଯୋଗୀ ଫଳମୂଳ ଓ ଅନ୍ୟାନ୍ୟ ପ୍ରୟୋଜନୀୟ ବନସାମଗ୍ରୀ ତଥା ତପସ୍ବୀମାନଙ୍କର ହବନଯୋଗ୍ୟ ସାମଗ୍ରୀ ସଂଗ୍ରହ କରି ଆଣିଦେବି। ଆପଣ ଦେବୀ ସୀତାଙ୍କ ସହିତ ଗିରିଶିଖରରେ ବିହାର କରୁଥିବେ; ମୁଁ ଆପଣଙ୍କ ଜାଗ୍ରତ ଓ ନିଦ୍ରିତ ଅବସ୍ଥାରେ ମଧ୍ୟ ସମସ୍ତ ଆବଶ୍ୟକ କାର୍ଯ୍ୟ ସାଧନ କରିବି।’’ କେତେ ସୁନ୍ଦର ସେବାଭାବ ! ନିଜ ସୁଖ ପାଇଁ ସାମାନ୍ୟତମ ଚିନ୍ତା ମଧ୍ୟ ନାହିଁ।</p>
<p class="Text-ori"><span>ଲକ୍ଷ୍ମଣଙ୍କର ଏଭଳି ଦୃଢ ପ୍ରେମାଗ୍ରହ ଦେଖି, ତାଙ୍କ ଅନୁରୋଧ ରକ୍ଷା କରିବାକୁ ଭଗବାନ ଶ୍ରୀରାମ ବାଧ୍ୟ ହେଲେ। ଅତ୍ୟନ୍ତ ପ୍ରୀତ ହୋଇ ଶ୍ରୀରାମ କହିଲେ, ‘‘ଲକ୍ଷ୍ମଣ ! ମାତା ସୁମିତ୍ରାଙ୍କ ଠାରୁ ଅନୁମତି ନେଇ ଆସ।’’ ତା’ପରେ ଲକ୍ଷ୍ମଣ ଅବିଳମ୍ବେ ନିଜ ମାତାଙ୍କ ନିକଟକୁ ଯାଇ ତାଙ୍କର ଅନୁମତି ଘେନି ଫେରିଆସିଲେ। ପୁଣି ବନକୁ ଯିବାବେଳେ ରାମ, ଲକ୍ଷ୍ମଣ ଓ ସୀତା ତିନିଜଣଯାକ ସୁମିତ୍ରାଙ୍କ ଚରଣରେ ପ୍ରଣାମ କରିବାବେଳେ ସୁମିତ୍ରା ଲକ୍ଷ୍ମଣଙ୍କର ମସ୍ତକ ଆଘ୍ରାଣ କରି କହିଲେ,</span><span></span></p>
<p class="Shlok-Color">ସୃଷ୍ଟସ୍ତ୍ବଂ ବନବାସୟା ସ୍ବନୁରକ୍ତଃ ସୁହୃଜ୍ଜନେ।</p>
<p class="Shlok-Color">ରାମେ ପ୍ରମାଦଂ  ମା  କାର୍ଷୀଃ  ପୁତ୍ର ଭ୍ରାତରି ଗଚ୍ଛତି ॥</p>
<p class="Shlok-Color">ବ୍ୟସନୀ  ବା  ସମୃଦ୍ଧୋ  ବା  ଗତିରେଷ  ତବାନଘ।</p>
<p class="Shlok-Color">ଏଷ ଲୋକେ ସତାଂ ଧର୍ମୋ ଯଜ୍୷ଜ୍ୟେଷ୍ଠବଶଗୋ ଭବେତ୍ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ରାମଂ  ଦଶରଥଂ  ବିଦ୍ଧି  ମାଂ  ବିଦ୍ଧି ଜନକାତ୍ମଜାମ୍।</p>
<p class="Shlok-Color">ଅଯୋଧ୍ୟାମଟବୀଂ  ବିଦ୍ଧି  ଗଚ୍ଛ  ତାତ  ଯଥାସୁଖମ୍ ॥</p>
<p class="Shlok-Right">(ବା.ରା. ୨ା୪୦ା୫, ୬, ୯)</p>
<p class="Text-ori">‘‘ପୁତ୍ର ! ତୁ ହେଉଛୁ ତୋର ସୁହୃଦ୍ ରାମଙ୍କର ପରମ ଅନୁରାଗୀ। ଏଣୁ ମୁଁ ତୋତେ ବନବାସପାଇଁ ଆଜ୍ଞା ଦେଉଛି। ତୋର ବଡ଼ଭାଇ ଶ୍ରୀରାମ ବର୍ତ୍ତମାନ ବନକୁ ଯାଉଛନ୍ତି। ସେଠାରେ ତୁ ତାଙ୍କ ସେବାରେ କଦାପି କୌଣସି ତ୍ରୁଟି କରିବୁ ନାହିଁ। ରେ ନିଷ୍ପାପ ଲକ୍ଷ୍ମଣ ! ସେ ବିପଦରେ ରହନ୍ତୁ, କି ସଂପଦରେ ରହନ୍ତୁ, ପ୍ରତ୍ୟେକ ପରିସ୍ଥିତିରେ ସେ ହିଁ ତୋ’ର ଏକମାତ୍ର ଗତି। ସର୍ବଦା ଜ୍ୟେଷ୍ଠଭ୍ରାତାଙ୍କର ବଶବର୍ତ୍ତୀ ହେବା ହିଁ ହେଉଛି ଏହି ସଂସାରରେ ସତ୍୷ପୁରୁଷମାନଙ୍କର ଧର୍ମ। ବାପା ! ତୁ ରାମଙ୍କୁ ହିଁ ସାକ୍ଷାତ୍ ପିତା ଦଶରଥଙ୍କ ପରି, ଜାନକୀଙ୍କୁ ମୋ ସମାନ ଏବଂ ଅରଣ୍ୟକୁ ଅଯୋଧ୍ୟା ସଦୃଶ ଜ୍ଞାନ କରିବୁ। ମୁଁ ତୋତେ ଆଜ୍ଞା ଦେଉଛି, ତୁ ସ୍ବଚ୍ଛନ୍ଦ ମନରେ ଯାଆ।’’</p>
<p class="Text-ori">କି ସୁନ୍ଦର ଉପଦେଶ ! ମାତା ହେବ ତ ଏହିପରି ହେବା ଆବଶ୍ୟକ। ଲକ୍ଷ୍ମଣ ମଧ୍ୟ ମାତାଙ୍କ ଆଜ୍ଞାକୁ ପ୍ରାଣପଣେ ଅକ୍ଷରେ ଅକ୍ଷରେ ପାଳନ କରିଛନ୍ତି।</p>
<p class="Text-ori">ତା’ପରେ ଶ୍ରୀରାମ, ସୀତା ଓ ଲକ୍ଷ୍ମଣ ସୁମନ୍ତ୍ରଙ୍କ ଦ୍ବାରା ଅଣାଯାଇଥିବା ରଥରେ ବସି ବନକୁ ଗମନ କଲେ। ସେହି ସମୟରେ ପ୍ରଜାମାନେ ମଧ୍ୟ ପ୍ରେମବିହ୍ବଳ ହୋଇ ତାଙ୍କର ଅନୁଗମନ କଲେ। ବହୁପ୍ରକାରେ ବୁଝାଇଲେ ମଧ୍ୟ ପ୍ରଜାମାନେ ଅଯୋଧ୍ୟାକୁ ଫେରିଲେ ନାହିଁ। ତେଣୁ ଲକ୍ଷ୍ମଣ ଓ ସୀତାଙ୍କ ସହିତ ଶ୍ରୀରାମ ସେମାନଙ୍କୁ ତମସା ନଦୀତଟରେ ଶୋଇଥିବା ଅବସ୍ଥାରେ ଛାଡ଼ିଦେଇ ଶୃଙ୍ଗବେରପୁର ଆଡ଼କୁ ଚାଲିଗଲେ। ସେଠାରେ ସେ ନିଷାଦରାଜ ଗୁହଙ୍କୁ ଭେଟିଲେ। ତାଙ୍କୁ ସବୁକଥା ବୁଝାଇ କହିଲେ। ସନ୍ଧ୍ୟାବନ୍ଦନା ପରେ ଲକ୍ଷ୍ମଣ ଗଙ୍ଗାଜଳ ଆଣିଲେ। ସେହି ଗଙ୍ଗାଜଳ ପାନ କରି ଶ୍ରୀରାମ ଓ ସୀତା ଲକ୍ଷ୍ମଣଙ୍କ ଦ୍ବାରା ପ୍ରସ୍ତୁତ ହୋଇଥିବା ଘାସପତ୍ରର ଶଯ୍ୟାରେ ଶୟନ କଲେ। ସେହି ସମୟରେ ଲକ୍ଷ୍ମଣ ତାଙ୍କ ପାଦ ଧୋଇଦେଲେ ଏବଂ ସେଠାରୁ କିଛି ଦୂର ଯାଇ ସେପାଖରେ ଥିବା ଅନ୍ୟ ଗୋଟିଏ ଗଛତଳେ ବସି ରହିଲେ। ଏପରିଭାବରେ ଭାଇଙ୍କ ପ୍ରତି ସ୍ବାଭାବିକ ଅନୁରାଗବଶତଃ ତାଙ୍କୁ ଜାଗ୍ରତ ଅବସ୍ଥାରେ ବସିଥିବା ଦେଖି ଗୁହ କହିଲେ, ‘‘ଭାଇ ଲକ୍ଷ୍ମଣ ! ଆପଣଙ୍କ ପାଇଁ ଶଯ୍ୟା ପ୍ରସ୍ତୁତ ହୋଇ ରହିଛି। ଆପଣ ସୁଖରେ ଶୟନ କରନ୍ତୁ। ମୁଁ ନିଜ ବନ୍ଧୁବାନ୍ଧବଙ୍କ ସହିତ ହାତରେ ଧନୁ ଧରି ପହରା ଦେଉଥିବି।’’</p>
<p class="Text-ori"><span>ତାହା ଶୁଣି ଲକ୍ଷ୍ମଣ ତାଙ୍କୁ ପ୍ରଶଂସା କରି କହିଲେ,</span> </p>
<p class="Shlok-Color">କଥଂ ଦାଶରଥୌ ଭୂମୌ ଶୟାନେ ସହ ସୀତୟା।</p>
<p class="Shlok-Color">ଶକ୍ୟା ନିଦ୍ରା ମୟା ଲବ୍୎ଧୁଂ  ଜୀବିତଂ ବା ସୁଖାନି ବା ॥</p>
<p class="Shlok-Color">ଯୋ ନ ଦେବାସୁରୈଃ ସର୍ବୈଃ ଶକ୍ୟଃ ପ୍ରସହିତୁଂ ଯୁଧି।</p>
<p class="Shlok-Color">ତଂ  ପଶ୍ୟ  ସୁଖସଂସୁପ୍ତଂ  ତୃଣେଷୁ  ସହ ସୀତୟା ॥</p>
<p class="Shlok-Right">(ବା.ରା. ୨ା୫୧। ୯-୧୦)</p>
<p class="Text-ori">ଅର୍ଥାତ୍, ‘‘ନିଷାଦରାଜ ! ଦଶରଥନନ୍ଦନ ଶ୍ରୀରାମ ସୀତାଙ୍କ ସହିତ ଭୂମିରେ ଶୋଇଥିବା ଅବସ୍ଥାରେ, ମୋତେ କିପରି ନିଦ ଆସିବ ବା ମୁଁ କିପରି ଜୀବନର ସୁଖ ଉପଭୋଗ କରିବି ! ଯାହାଙ୍କର ବଳକୁ ଯୁଦ୍ଧରେ ସମସ୍ତ ଦେବତା ଓ ଅସୁରମାନେ ସହିପାରନ୍ତି ନାହିଁ, ଦେଖ, ସେହି ଶ୍ରୀରାମ ବର୍ତ୍ତମାନ ସୀତାଙ୍କ ସହିତ ତୃଣଶଯ୍ୟାରେ ସୁଖରେ ଶୋଇଯାଇଛନ୍ତି।’’</p>
<p class="Text-ori"><span>ଏହାପରେ ସକାଳ ହେବାକ୍ଷଣି ଶ୍ରୀରାମ ଗଙ୍ଗାକୂଳରେ ପହଞ୍ଚି ସୁମନ୍ତ୍ରଙ୍କୁ ବିଦାୟ ଦେଲେ। ପୁଣି ନୌକାରେ ବସି ତିନିଜଣଯାକ ଗଙ୍ଗାର ଆରପାରିକୁ ଗଲେ। ସେଠାରୁ ରାତିରେ ବରଦା ନଦୀକୂଳରେ ଗୋଟିଏ ଗଛତଳେ ରହିଲେ। ଲକ୍ଷ୍ମଣ ସେଠାକାର ଭୂମି ପରିଷ୍କାର କରିଦେଇ କଅଁଳିଆ ପତ୍ରମାନ ବିଛାଇଦେଲେ। ଶ୍ରୀରାମ ଓ ସୀତା ତା’ଉପରେ ବସିଲେ। ସେଠାରେ ଶ୍ରୀରାମ ପିତାମାତାଙ୍କ ପାଇଁ ଶୋକସନ୍ତପ୍ତ ହୋଇ ଲକ୍ଷ୍ମଣଙ୍କୁ କହିଲେ, ‘‘ଭାଇ ଲକ୍ଷ୍ମଣ ! ତୁ ଅଯୋଧ୍ୟାକୁ ଫେରିଯାଆ। ସେଠାରେ ମାତାମାନଙ୍କର ସେବା କର। ମୁଁ ଏକାକୀ ସୀତାଙ୍କ ସହିତ ବନକୁ ଯିବି।’’ ତାହା ଶୁଣି ଲକ୍ଷ୍ମଣ ମର୍ମସ୍ପର୍ଶୀ ବଚନରେ କହିଲେ,</span></p>
<p class="Shlok-Color">ନ ଚ ସୀତା ତ୍ବୟା ହୀନା ନ ଚାହମପି ରାଘବ।</p>
<p class="Shlok-Color">ମୁହୂର୍ତ୍ତମପି ଜୀବାବୋ ଜଳାନ୍ ମତ୍ସ୍ୟାବିବୋଦ୍ଧୃତୌ ॥</p>
<p class="Shlok-Color">ନ ହି ତାତଂ ନ ଶତ୍ରୁଘ୍ନଂ ନ ସୁମିତ୍ରାଂ ପରଂତପ।</p>
<p class="Shlok-Color">ଦ୍ରଷ୍ଟୁମିଚ୍ଛୟେମଦ୍ୟାହଂ ସ୍ବର୍ଗଂ ଚାପି ତ୍ବୟା ବିନା ॥</p>
<p class="Shlok-Right">(ବା.ରା. ୨ା୫୩ା୩୧-୩୨)</p>
<p class="Text-ori">ଅର୍ଥାତ୍, ‘‘ହେ ରଘୁନନ୍ଦନ ! ସୀତାଦେବୀ ଏବଂ ମୁଁ ଆପଣଙ୍କୁ ଛାଡ଼ି ପାଣିରୁ କାଢ଼ିଥିବା ମାଛ ପରି ମୁହୂର୍ତ୍ତେ ମଧ୍ୟ ବଞ୍ଚିପାରିବୁ ନାହିଁ। ହେ ପରଂତପ ! ଏହି ଦୁର୍ଦ୍ଦିନରେ ମୁଁ ଆପଣଙ୍କୁ ଛାଡ଼ି କି ପିତା, କି ଭ୍ରାତା ଶତ୍ରୁଘ୍ନ, କି ମାତା ସୁମିତ୍ରା, ଏପରିକି ସ୍ବର୍ଗକୁ ମଧ୍ୟ ଦେଖିବାକୁ ଇଚ୍ଛା କରେ ନାହିଁ।’’</p>
<p class="Text-ori">ତା’ପରେ ସକାଳ ହେବାରୁ ସେଠାରୁ ଯାଇ ତିନିଜଣଯାକ ମୁନିଶ୍ରେଷ୍ଠ ଭରଦ୍ବାଜଙ୍କୁ ଦର୍ଶନ କଲେ ଏବଂ ତାଙ୍କ ଆଶ୍ରମରେ ଗୋଟିଏ ଦିନ ବିଶ୍ରାମ ନେଲେ। ତା’ ପରଦିନ ତାଙ୍କରି ନିର୍ଦ୍ଦେଶିତ ମାର୍ଗ ଦେଇ ଚିତ୍ରକୂଟ ଆଡ଼କୁ ଯାତ୍ରା କଲେ। ଯମୁନାନଦୀକୂଳରେ ପହଞ୍ଚି, ନଦୀ ପାରି ହେବାପାଇଁ ଲକ୍ଷ୍ମଣ ଗୋଟିଏ ଭେଳା ତିଆରି କଲେ ଏବଂ ସୀତାଙ୍କ ବସିବାପାଇଁ ସେଥିରେ ବେତଦ୍ବାରା ଗୋଟିଏ ସୁନ୍ଦର ସିଂହାସନ ତିଆରି କଲେ। ସୀତା ଲାଜ ଲାଜ ହୋଇ ତା’ଉପରେ ବସିଲେ। ଶ୍ରୀରାମଙ୍କ ସହିତ ଲକ୍ଷ୍ମଣ ନିଜେ କାତ ମାରି ସେହି ଭେଳାକୁ ଯମୁନାନଦୀର ଆରପାରିକୁ ନେଇଗଲେ। ସେହି ଭେଳାରୁ ଓହ୍ଲାଇ ଆଗେ ଆଗେ ଲକ୍ଷ୍ମଣ, ତାଙ୍କ ପଛେ ପଛେ ସୀତା ଏବଂ ସବାପଛରେ ସେହି ଦୁହିଁଙ୍କୁ ରକ୍ଷା କରି କରି ଶ୍ରୀରାମ ଚାଲିଥା’ନ୍ତି। ଏହିପରି ଯାଉ ଯାଉ ସେମାନେ ଚିତ୍ରକୂଟରେ ପହଞ୍ଚିଲେ। ସେଠାରେ ମୁନିବର ବାଲ୍ମୀକିଙ୍କୁ ସାକ୍ଷାତ କଲେ। ତା’ପରେ ଶ୍ରୀରାମଙ୍କ ଆଜ୍ଞା ନେଇ ଲକ୍ଷ୍ମଣ ନିଜେ ହିଁ ଗୋଟିଏ ସୁନ୍ଦର ପର୍ଣ୍ଣକୁଟୀର ନିର୍ମାଣ କଲେ। ସେହି କୁଟୀରରେ ସମସ୍ତେ ସୁଖରେ ନିବାସ କଲେ।</p>
<p class="Text-ori"><span>ବନରେ ରହଣିକାଳରେ ଫଳମୂଳ ତଥା ହୋମସାମଗ୍ରୀ ଆହରଣ କରିବା, ସୀତାଙ୍କ ପିନ୍ଧିବା ବସ୍ତ୍ର ଓ ଅଳଙ୍କାରପେଡ଼ି ଏବଂ ଅସ୍ତ୍ରଶସ୍ତ୍ର ଗୋଟିଏ ସ୍ଥାନରୁ ଅନ୍ୟ ସ୍ଥାନକୁ ବୋହିନେବା ତଥା ସେଗୁଡ଼ିକୁ ସାଇତି ରଖିବା, ଶୀତରାତିରେ ବିଲବାଟଦେଇ ନଦୀରୁ ପାଣି ଆଣିବା, ବାଟ ଚିହ୍ନିବାପାଇଁ ସଙ୍କେତରୂପେ ବାଟରେ ଗଛ ଓ ପଥରମାନଙ୍କରେ ଚିରାଫଟା କନା ଗୁଡ଼ାଇ ବାନ୍ଧିବା, ଝାଡୁ କରିବା, ଘର ଓ ରନ୍ଧାବଢ଼ା ତଥା ଖିଆପିଆ ସ୍ଥାନ ଲିପାପୋଛା କରିବା, ବସିବାପାଇଁ ଚାରିକୋଣିଆ ବେଦୀ ନିର୍ମାଣ କରିବା, ଜାଳେଣିକାଠ ସଂଗ୍ରହ କରିବା ଏବଂ ରାତିସାରା ଉଜାଗର ରହି ପହରା ଦେବା</span>—<span>ଏସବୁ କାର୍ଯ୍ୟ ଲକ୍ଷ୍ମଣ ଅତି ଆନନ୍ଦମନରେ, ଉତ୍ସାହର ସହିତ ସୁଚାରୁରୂପେ ସଂପାଦନ କରୁଥିଲେ।</span></p>
<p class="Text-ori"><span>ଏହାପରେ ଯେତେବେଳେ ରାମଙ୍କୁ ଫେରାଇନେବାକୁ ବିଶାଳ ସୈନ୍ୟବାହିନୀ ସହିତ ଭରତ ଚିତ୍ରକୂଟରେ ପ୍ରବେଶ କଲେ, ସେତେବେଳେ ଭରତଙ୍କ ପ୍ରତି ଲକ୍ଷ୍ମଣଙ୍କ ମନରେ ଘୋର ସନ୍ଦେହ ଜାତ ହେଲା। ସୁତରାଂ ଶ୍ରୀରାମଙ୍କ ପ୍ରତି ପ୍ରେମବଶତଃ ସେ ଭରତଙ୍କ ପ୍ରତି ଅତ୍ୟନ୍ତ କ୍ରୋଧ ପ୍ରକାଶ କରି କଡ଼ା କଡ଼ା କଥା କହିଥିଲେ। କିନ୍ତୁ ପରେ ଧର୍ମଶୀଳ ଶ୍ରୀରାମଙ୍କ ମୁଖରୁ ଭରତଙ୍କର ପ୍ରଶଂସା ଶୁଣି ସେ ନୀରବ ରହିଥିଲେ। ଭରତ ସମସ୍ତଙ୍କ ସହିତ ସାକ୍ଷାତ୍ କରି ଶ୍ରୀରାମଙ୍କ ଚରଣପାଦୁକା ନେଇ ଅଯୋଧ୍ୟା ଫେରିଗଲେ। ଶ୍ରୀରାମ ମଧ୍ୟ ସୀତା ଓ ଲକ୍ଷ୍ମଣଙ୍କ ସହିତ ଚିତ୍ରକୂଟରୁ ବାହାରି ଅତ୍ରି ଆଦି ଋଷିମାନଙ୍କ ଆଶ୍ରମରେ ରହି ରହି ପଞ୍ଚବଟୀରେ ପହଞ୍ଚିଲେ। ସେଠାରେ ଶ୍ରୀରାମ ଲକ୍ଷ୍ମଣଙ୍କୁ କହିଲେ, ‘‘ଆମର ଯେଉଁସ୍ଥାନକୁ ଆସିବାର ଥିଲା, ଏହା ହେଉଛି ସେହି ସ୍ଥାନ। ଏଠାରେ ଏପରି ଏକ ସ୍ଥାନ ଅନୁସନ୍ଧାନ କର, ଯେଉଁଠାରେ କି ଜଳ, ପୁଷ୍ପ ଓ କୁଶ ସହଜରେ ମିଳୁଥିବ। ସେଠାରେ ଆଶ୍ରମଟିଏ ନିର୍ମାଣ କରି ମୁଁ, ତୁମେ ଓ ଜନକନନ୍ଦିନୀ ରହିବା।’’ ଲକ୍ଷ୍ମଣ ନିଜ ବୁଦ୍ଧିକୁ ପ୍ରାଧାନ୍ୟ ନ ଦେଇ କହିଲେ</span>—</p>
<p class="Shlok-Color">ପରବାନସ୍ମି କାକୁତ୍୷ସ୍ଥ ତ୍ବୟି ବର୍ଷଶତଂ ସ୍ଥିତେ।</p>
<p class="Shlok-Color">ସ୍ବୟଂ ତୁ ରୁଚିରେ ଦେଶେ କ୍ରିୟତାମିତି ମାଂ ବଦ ॥</p>
<p class="Shlok-Right">(ବା.ରା. ୩/୧୫/୭)</p>
<p class="Text-ori">‘‘ହେ ରଘୁନାଥ ! ଇହଲୋକରେ ଆପଣ ଶହେ ବର୍ଷ ରହିଲେ ମଧ୍ୟ ମୁଁ ସର୍ବଦା ଆପଣଙ୍କର ଅଧୀନ ହୋଇ ରହିବି। (ଆପଣଙ୍କ ଉପସ୍ଥିତିରେ ମୁଁ ମୋ’ ନିଜ ଇଚ୍ଛାରେ କିଛି କରିବି ନାହିଁ)। ତେଣୁ ଆପଣ ନିଜ ରୁଚି ଅନୁକୂଳ ସ୍ଥାନରେ ଆଶ୍ରମ ନିର୍ମାଣ କରିବାକୁ ମୋତେ ଆଜ୍ଞା ଦିଅନ୍ତୁ।’’</p>
<p class="Text-ori">ଏଥିରୁ ବୁଝିବା ଉଚିତ ନୁହେଁ ଯେ, ଲକ୍ଷ୍ମଣ ଅବିବେକୀ ଥିଲେ। ସେ ଥିଲେ ବୁଦ୍ଧିମାନ ଓ ବିଦ୍ବାନ୍। ସମୟେ ସମୟେ ଶ୍ରୀରାମଙ୍କ ସେବା ନିମନ୍ତେ ସେ ବୁଦ୍ଧିର ବି ପ୍ରୟୋଗ କରୁଥିଲେ; କିନ୍ତୁ ଶ୍ରୀରାମଙ୍କ ଦ୍ବାରା ସଂପାଦିତ କାର୍ଯ୍ୟରେ ତାଙ୍କୁ ଅଧିକ ସନ୍ତୋଷ ମିଳୁଥିଲା।</p>
<p class="Text-ori">ତା’ପରେ ଶ୍ରୀରାମ ଗୋଟିଏ ସୁନ୍ଦର ସ୍ଥାନ ଦେଖାଇ ତା’ର ଉପଯୋଗିତା ଓ ଶୋଭା ବର୍ଣ୍ଣନା କଲେ। ସେଠାରେ ଭାଇଙ୍କ ଆଜ୍ଞାନୁସାରେ ଲକ୍ଷ୍ମଣ ଅବିଳମ୍ବେ ଗୋଟିଏ ବାସୋପଯୋଗୀ ଆଶ୍ରମ ନିର୍ମାଣ କରି ତା’ଭିତରେ ଗୋଟିଏ ଅତି ସୁନ୍ଦର ପତ୍ରକୁଡ଼ିଆ ଗଢ଼ିଦେଲେ। ସେହି ନବନିର୍ମିତ ଆଶ୍ରମ ଓ ପତ୍ରକୁଡ଼ିଆକୁ ଦେଖି ସୀତା ଓ ଶ୍ରୀରାମ ଅତ୍ୟନ୍ତ ପ୍ରସନ୍ନ ହେଲେ ଏବଂ ଲକ୍ଷ୍ମଣଙ୍କ କାର୍ଯ୍ୟର ବହୁ ପ୍ରଶଂସା କରି ଶ୍ରୀରାମ ତାଙ୍କୁ କୋଳାଗ୍ରତ କଲେ। ସେଠାରେ ସେମାନେ ଆନନ୍ଦରେ ଅବସ୍ଥାନ କଲେ।</p>
<p class="Text-ori"><span>ଶରତ ଋତୁ ଯାଇ ଧରାପୃଷ୍ଠରେ ହେମନ୍ତ ଋତୁ ପ୍ରବେଶ କଲା। ଦିନେ ବିନୟଶୀଳ ଲକ୍ଷ୍ମଣ ସୀତାଙ୍କ ସହିତ ସ୍ନାନ ନିମନ୍ତେ ଯାଉଥିବାବେଳେ ଶ୍ରୀରାମଙ୍କୁ କହିଲେ,</span></p>
<p class="Shlok-Color">ଅସ୍ମିଂସ୍ତୁ ପୁରୁଷବ୍ୟାଘ୍ର କାଳେ ଦୁଃଖସମନ୍ବିତଃ।</p>
<p class="Shlok-Color">ତପଶ୍ଚରତି ଧର୍ମାତ୍ମା ତ୍ବଦ୍୷ଭକ୍ତ୍ୟା ଭରତଃ ପୁରେ ॥</p>
<p class="Shlok-Color">ତ୍ୟକ୍ତ୍ବା ରାଜ୍ୟଂ ଚ ମାନଂ ଚ ଭୋଗାଂଶ୍ଚ ବିବିଧାନ୍ ବହୂନ୍।</p>
<p class="Shlok-Color">ତପସ୍ବୀ ନୟିତାହାରଃ ଶେତେ ଶୀତେ ମହୀତଳେ ॥</p>
<p class="Shlok-Color">ସୋଽପି ବେଳାମିମାଂ ନୂନମଭିଷେକାର୍ଥମୁଦ୍ୟତଃ।</p>
<p class="Shlok-Color">ବୃତଃ ପ୍ରକୃତିଭିର୍ନିତ୍ୟଂ ପ୍ରଯାତି ସରଯୂଂ ନଦୀମ୍ ॥</p>
<p class="Shlok-Color">ଅତ୍ୟନ୍ତସୁଖସଂବୃଦ୍ଧଃ ସୁକୁମାରୋ ହିମାର୍ଦିତଃ।</p>
<p class="Shlok-Color">କଥଂ ତ୍ବ ପରରାତ୍ରେଷୁ ସରଯୂମବଗାହତେ ॥</p>
<p class="Shlok-Right">(ବା.ରା. ୩।୧୬।୨୭—୩୦)</p>
<p class="Text-ori">ଅର୍ଥାତ୍ ‘‘ହେ ପୁରୁଷୋତ୍ତମ ! ଏହି ଶୀତଦିନେ ଧର୍ମାତ୍ମା ଭରତ ଆପଣଙ୍କ ପ୍ରତି ଭକ୍ତି ହେତୁ କଷ୍ଟ ସ୍ବୀକାର କରି ନନ୍ଦିଗ୍ରାମରେ ତପସ୍ୟା କରୁଛନ୍ତି। ରାଜ୍ୟ, ସମ୍ମାନ ତଥା ବହୁବିଧ ଭୋଗ୍ୟବସ୍ତୁ ଓ ଇନ୍ଦ୍ରିୟସୁଖ ପରିତ୍ୟାଗ କରି ସେ ତପସ୍ୟାରତ ଅଛନ୍ତି। ସେ ମିତାହାର କରି ଏହି ଶୀତ-ଋତୁରେ ମଧ୍ୟ ଭୂମିରେ ଶୟନ କରୁଛନ୍ତି। ଭରତ ମଧ୍ୟ ନିଶ୍ଚୟ ଏହି ସମୟରେ ସ୍ନାନ କରିବାକୁ ତତ୍ପର ହୋଇ ମନ୍ତ୍ରୀ ଓ ପ୍ରଜାମାନଙ୍କ ସହିତ ପ୍ରତିଦିନ ସରଯୂନଦୀକୁ ଯାଉଥିବେ। ଅତ୍ୟନ୍ତ ଆଦର ସ୍ନେହରେ ଲାଳିତପାଳିତ ସୁକୁମାର ଭରତ ଶୀତକଷ୍ଟ ସହି ରାତ୍ରିର ଶେଷ ପ୍ରହରରେ ବ୍ରାହ୍ମମୁହୂର୍ତ୍ତରେ ସରଯୂନଦୀରେ କିପରି ବୁଡ଼ ପକାଉଥିବେ !’’</p>
<p class="Text-ori">ଯେଉଁମାନେ କହନ୍ତି ଯେ, ଲକ୍ଷ୍ମଣଙ୍କର କେବଳ ଶ୍ରୀରାମଙ୍କ ପ୍ରତି ହିଁ ଅନୁରାଗ ଥିଲା ଏବଂ ଭରତଙ୍କ ପ୍ରତି ତାଙ୍କର ଦ୍ବେଷଭାବ ଥିଲା, ସେମାନଙ୍କର ମତ ଲକ୍ଷ୍ମଣଙ୍କର ଉପରୋକ୍ତ ଉକ୍ତିଦ୍ବାରା ଖଣ୍ଡନ ହୋଇଯାଏ। ଅବଶ୍ୟ ଶ୍ରୀରାମଙ୍କୁ ଦୁଃଖକଷ୍ଟ ଦେଉଥିବା ଏବଂ ଅବଜ୍ଞା କରୁଥିବା ଲୋକଙ୍କୁ ସେ ଆଦୌ କ୍ଷମା କରୁ ନ ଥିଲେ; କିନ୍ତୁ ସେ ଯେତେବେଳେ ଜାଣିପାରିଲେ ଯେ, ଭରତଙ୍କର କୌଣସି ଦୋଷ ନାହିଁ, ବରଂ ରାମଙ୍କ ବିଚ୍ଛେଦରେ ସେ ତପସ୍ବୀଜୀବନ ଯାପନ କରୁଛନ୍ତି, ସେତେବେଳେ ଲକ୍ଷ୍ମଣ ଭରତଙ୍କୁ ଆଗ ଅପେକ୍ଷା ଅଧିକ ଶ୍ରଦ୍ଧା, ଆଦର ଓ ସ୍ନେହ କରିବାକୁ ଲାଗିଲେ।</p>
<p class="Text-ori"><span>ଦିନକର କଥା; ପଞ୍ଚବଟୀ ଆଶ୍ରମରେ ବସି ଶ୍ରୀରାମ ଲକ୍ଷ୍ମଣଙ୍କ ସହିତ କଥାବାର୍ତ୍ତା କରୁଛନ୍ତି, ଏତିକିବେଳେ ସୂର୍ପଣଖା ସେଠାକୁ ଆସି ଶ୍ରୀରାମଙ୍କୁ ବିବାହ କରିବ ବୋଲି କହିଲା। ଶ୍ରୀରାମ ତାକୁ ଲକ୍ଷ୍ମଣଙ୍କ ପାଖକୁ ପଠାଇଦେଲେ। ସୂର୍ପଣଖା ତାଙ୍କ ପାଖକୁ ଯାଇ ମଧ୍ୟ ସେହି କଥା କହିଲା। ଲକ୍ଷ୍ମଣ ହସି ହସି କହିଲେ,</span></p>
<p class="Shlok-Color">କଥଂ ଦାସସ୍ୟ ମେ ଦାସୀ ଭାର୍ଯ୍ୟା ଭବିତୁମିଚ୍ଛସି।</p>
<p class="Shlok-Color">ସୋଽହମାର୍ଯ୍ୟେଣ ପରବାନ୍ ଭ୍ରାତ୍ରା କମଳବର୍ଣ୍ଣିନୀ ॥</p>
<p class="Shlok-Right">(ବା.ରା. ୩।୧୮।୯)</p>
<p class="Text-ori">ଅର୍ଥାତ୍ ‘‘ମୁଁ ତ ଦାସ। ମୁଁ ମୋ ବଡ଼ଭାଇ ଶ୍ରୀରାମଙ୍କ ଅଧୀନ। ହେ ପଦ୍ମବର୍ଣ୍ଣା ସୁନ୍ଦରୀ ! ତୁମେ ମୋର ସ୍ତ୍ରୀ ହୋଇ ଦାସୀ ହେବାକୁ ଚାହୁଁଛ କାହିଁକି ? (ତୁମେ ଶ୍ରୀରାମଙ୍କ ପାଖକୁ ଯାଅ।)’’</p>
<p class="Text-ori">ସେ ଶ୍ରୀରାମଙ୍କ ପାଖକୁ ଫେରିଆସିଲା। ସେଠାକୁ ଆସି ସେ ସୀତାଙ୍କୁ ଆକ୍ରମଣ କରିବାକୁ ଯିବାରୁ ଶ୍ରୀରାମଙ୍କ ଆଜ୍ଞାନୁସାରେ ଲକ୍ଷ୍ମଣ ତାର ନାକ-କାନ କାଟିଦେଲେ।</p>
<p class="Text-ori">ଏହାପରେ ଖର-ଦୂଷଣ ଆଦି ରାକ୍ଷସମାନେ ଶ୍ରୀରାମଙ୍କୁ ଆକ୍ରମଣ କରିବାକୁ ଆସିଗଲେ। ତାହା ଲକ୍ଷ୍ୟ କରି ଶ୍ରୀରାମ ଲକ୍ଷ୍ମଣଙ୍କୁ କହିଲେ, ‘‘ତୁ ଯେ ଏକାକୀ ଏହି ରାକ୍ଷସମାନଙ୍କୁ ମାରିଦେଇ ପାରିବୁ, ସେଥିରେ କୌଣସି ସନ୍ଦେହ ନାହିଁ; କିନ୍ତୁ ମୁଁ ନିଜେ ଏହି ସମସ୍ତଙ୍କୁ ନିହତ କରିବାକୁ ଇଚ୍ଛା କରୁଛି। ଏଣୁ ତୁ ନିରାପତ୍ତା ନିମନ୍ତେ ସୀତାଙ୍କୁ ଗୁମ୍ଫା ଭିତରକୁ ନେଇଯାଆ।’’ ଲକ୍ଷ୍ମଣ ଭଗବାନଙ୍କ ଆଜ୍ଞା ଶିରୋଧାର୍ଯ୍ୟ କଲେ। ଶ୍ରୀରାମ ରାକ୍ଷସମାନଙ୍କୁ ସଂହାର କରିଦେଲେ। ତା’ପରେ ସୂର୍ପଣଖାର ପ୍ରବର୍ତ୍ତନାରେ ରାବଣ ମାରୀଚକୁ ସଙ୍ଗରେ ଘେନି ସୀତାହରଣ ଉଦ୍ଦେଶ୍ୟରେ ପଞ୍ଚବଟୀକୁ ଚାଲି ଆସିଲା। ସେଠାରେ ମାରୀଚ ଗୋଟିଏ ସ୍ବର୍ଣ୍ଣମୃଗର ରୂପ ଧରି ସୀତାଙ୍କ ମନ ଆକର୍ଷଣ କଲା। ସୀତାଙ୍କ ଅନୁରୋଧରେ ଭଗବାନ ଶ୍ରୀରାମ ସେହି ସ୍ବର୍ଣ୍ଣମୃଗକୁ ମାରିବା ନିମନ୍ତେ ଧନୁଶର ଧରି ବାହାରିପଡ଼ିଲେ। ସେ ମାରୀଚକୁ ନିହତ କଲେ। ମୃତ୍ୟୁ ସମୟରେ ସେହି ମାରିଚ ଅବିକଳ ରାମଙ୍କ ସ୍ବରରେ ‘‘ହା ସୀତେ ! ହା ଲକ୍ଷ୍ମଣ !’’ ବୋଲି ଡାକି ଅତି ଉଚ୍ଚସ୍ବରରେ ଆର୍ତ୍ତନାଦ କଲା। ତାହା ଶୁଣିବାକ୍ଷଣି ସୀତା ବିବ୍ରତ ହୋଇଗଲେ। ସେ ଭାବିଲେ, ଶ୍ରୀରାମ ନିଶ୍ଚୟ କୌଣସି ସଙ୍କଟରେ ପଡ଼଼ି ଏଭଳି କରୁଣ ଚିତ୍କାର କରୁଛନ୍ତି। ସୁତରାଂ ସେ ଲକ୍ଷ୍ମଣଙ୍କୁ କହିଲେ, ‘‘ତୁମେ ବିଳମ୍ବ ନ କରି ଶୀଘ୍ର ଯାଇ ତାଙ୍କୁ ସାହାଯ୍ୟ କର।’’ ସୀତା ଏପରି ନାନା କଥା କହିଲେ ମଧ୍ୟ ଲକ୍ଷ୍ମଣ ଶ୍ରୀରାମଙ୍କ ଆଜ୍ଞାକୁ ସମ୍ମାନ ଦେଇ ସୀତାଙ୍କ ନିରାପତ୍ତା ନିମନ୍ତେ ଠିଆ ହୋଇ ରହିଲେ। ତାହା ଦେଖି ଦେବୀ ସୀତା ତାଙ୍କ ଅନୁରାଗ ଓ ଭାବକୁ ଦୋଷ ଦେଇ ନାନା କଟୁବଚନ କହିଲେ; ତଥାପି ଲକ୍ଷ୍ମଣ କୌଣସି ପ୍ରକାର ବିଚଳିତ ହେଲେ ନାହିଁ। ସେ ଶ୍ରୀରାମଙ୍କର ଅମିତ ପ୍ରଭାବ ଓ ଦୁରାଚାରୀ ରାକ୍ଷସମାନଙ୍କର ମାୟା ବିଷୟ ବର୍ଣ୍ଣନା କରି ସୀତାଙ୍କୁ ବୁଝାଇବାକୁ ଚେଷ୍ଟା କଲେ; କିନ୍ତୁ ସୀତା କୌଣସିମତେ ସନ୍ତୁଷ୍ଟ ହେଲେ ନାହିଁ। ସେ କ୍ରୋଧାନ୍ଧ ହୋଇ ଲକ୍ଷ୍ମଣଙ୍କୁ ନାନା ଅନୁଚିତ ବଚନ କହିଲେ। ସୁତରାଂ ଅନ୍ୟ ଉପାୟ ନ ଦେଖି ଲକ୍ଷ୍ମଣ ସୀତାଙ୍କ ଦାୟିତ୍ବ ବନଦେବତାଙ୍କୁ ସମର୍ପଣ କରି ଶ୍ରୀରାମଙ୍କ ନିକଟକୁ ଚାଲିଗଲେ। ଲକ୍ଷ୍ମଣ ଶ୍ରୀରାମଙ୍କ ଆଜ୍ଞା ଉଲ୍ଲଘଂନ କରିବାର ଏହାହିଁ ହେଉଛି ପ୍ରଥମ ଘଟଣା।</p>
<p class="Text-ori"><span>ଏଣେ ରାବଣ ଭିକ୍ଷୁବେଶରେ ଆସି ସୀତାଙ୍କୁ ଅପହରଣ କରି ନେଇଗଲା। ସେପଟେ ଲକ୍ଷ୍ମଣ ଆଶ୍ରମ ଅଭିମୁଖେ ଆସୁଥିବା ଶ୍ରୀରାମଙ୍କୁ ଭେଟିଲେ। ଶ୍ରୀରାମ ଲକ୍ଷ୍ମଣଙ୍କୁ କହିଲେ, ‘‘ତୁ ସୀତାଙ୍କୁ ଏକୁଟିଆ ଛାଡ଼ି ଚାଲିଆସି ବଡ଼ ଭୁଲ୍ କଲୁ।’’ ଏହିପରି ଦୋଷାରୋପ କରି ତାଙ୍କୁ ଅଭିଯୁକ୍ତ କଲେ। ତାହା ଶୁଣି ଅତ୍ୟନ୍ତ ବିନୀତ ହୋଇ ଲକ୍ଷ୍ମଣ କହିଲେ,</span><span></span></p>
<p class="Shlok-Color">ନ ସ୍ବୟଂ କାମକାରେଣ ତାଂ ତ୍ୟକ୍ତ୍ବାହମିହାଗତଃ।</p>
<p class="Shlok-Color">ପ୍ରଚୋଦିତସ୍ତୟୈବୋଗ୍ରୈସ୍ତ୍ବତ୍୎ସକାଶମିହାଗତଃ ॥</p>
<p class="Shlok-Right">(ବା.ର.୩ା୫ ୯ା୬)</p>
<p class="Text-ori">‘‘ପ୍ରଭୋ ! ମୁଁ ନିଜ ଇଚ୍ଛାରେ ସୀତା ଦେବୀଙ୍କୁ ଛାଡ଼ି ଏଠାକୁ ଆସିନାହିଁ। ତାଙ୍କ କଠୋର ବଚନଦ୍ବାରା ପ୍ରେରିତ ହୋଇ ମୋତେ ଆପଣଙ୍କ ପାଖକୁ ଆସିବାକୁ ପଡ଼ିଛି।’’ ଏହା କହି ଲକ୍ଷ୍ମଣ ରାମଙ୍କୁ ସବୁକଥା ବୁଝାଇଦେଲେ। ତଥାପି ଶ୍ରୀରାମଙ୍କର ମନ ସନ୍ତୁଷ୍ଟ ହେଲା ନାହିଁ। ବାଟରେ ନାନାପ୍ରକାରେ ବିଳାପ କରି କରି ସେ ଆଶ୍ରମରେ ଆସି ପହଞ୍ଚିଲେ। ସେଠାରେ କୁଟୀରରେ ସୀତାଙ୍କୁ ନ ଦେଖି, ଅତ୍ୟନ୍ତ ବିରହାକୁଳ ହୋଇ ସେ ବିଳାପ କରିବାକୁ ଲାଗିଲେ। ଲକ୍ଷ୍ମଣ ତାଙ୍କୁ ଧୈର୍ଯ୍ୟ ଧରାଇ ବହୁତ ବୁଝାଇଲେ। ଏପରିଭାବରେ ଯେତେବେଳେ ଶ୍ରୀରାମ ସୀତାଙ୍କ ବିରହରେ ଅଧୀର ହୋଇପଡ଼ୁଥିଲେ, ଲକ୍ଷ୍ମଣ ସେତେବେଳେ ମଧୁର ବଚନରେ, ଅନୁରାଗଭରା ବାଣୀରେ ତାଙ୍କୁ ତାଙ୍କ ପ୍ରଭାବ ସ୍ମରଣ କରାଇଦେଇ ଧୈର୍ଯ୍ୟଧାରଣ କରାଉଥିଲେ।</p>
<p class="Text-ori"><span>ଦୁଇଭାଇ ସୀତାଙ୍କ ଅନ୍ବେଷଣରେ ବୁଲି ବୁଲି ଜଟାୟୁଙ୍କ ନିକଟରେ ପହଞ୍ଚିଲେ। ଜଟାୟୁଙ୍କ ଦାହକ୍ରିୟା ଶେଷ କରି ଶ୍ରୀରାମ କବନ୍ଧ ଦୈତ୍ୟକୁ ବଧ କଲେ ଏବଂ ତା’ର ପରାମର୍ଶ ଅନୁସାରେ ପମ୍ପା ସରୋବର ନିକଟକୁ ଗଲେ। ସେଠାରେ ଅନନ୍ୟଭକ୍ତି ପରାୟଣା ଶବରୀଙ୍କ ସହିତ ସାକ୍ଷାତ ହେଲା। ସେଠାରୁ ଫେରିବା ପରେ ହନୁମାନଙ୍କ କର୍ତ୍ତୃକ ଶ୍ରୀରାମଙ୍କର ସୁଗ୍ରୀବଙ୍କ ସହିତ ମିତ୍ରତା ସ୍ଥାପିତ ହେଲା। ସୁଗ୍ରୀବ ଶ୍ରୀରାମଙ୍କୁ ସୀତା ପକାଇଦେଇଥିବା ବସ୍ତ୍ର ଓ ଅଳଙ୍କାର ଦେଖାଇଲେ। ରାମ ସେହି ବସ୍ତ୍ରାଳଙ୍କାରକୁ ବକ୍ଷରେ ଲଗାଇ ଲକ୍ଷ୍ମଣଙ୍କୁ ଦେଖିବାପାଇଁ କହିଲେ। ସେସବୁକୁ ଦେଖି ଲକ୍ଷ୍ମଣ କହିଲେ</span>—<span></span></p>
<p class="Shlok-Color">ନାହଂ ଜାନାମି କୟେୂରେ ନାହଂ ଜାନାମି କୁଣ୍ଡଳେ।</p>
<p class="Shlok-Color">ନୂପୁରେ ତ୍ବଭିଜାନାମି ନିତ୍ୟଂ ପାଦାଭିବନ୍ଦନାତ୍ ॥</p>
<p class="Shlok-Right">(ବା.ରା. ୪।୬।୨୨-୨୩)</p>
<p class="Text-ori">ଅର୍ଥାତ୍, ‘‘ଭଗବନ୍ ! ମୁଁ ସୀତାଙ୍କର ଏହି କେୟୂର ଦୁଇଟି, କି ଏହି କୁଣ୍ଡଳ ଦୁଇଟିକୁ ଚିହ୍ନି ନାହିଁ; କିନ୍ତୁ ତାଙ୍କ ନୂପୁରକୁ ଭଲ କରି ଚିହ୍ନୁଛି; କାରଣ ପ୍ରତ୍ୟହ ତାଙ୍କ ପାଦବନ୍ଦନା କରୁଥିବାବେଳେ ତାଙ୍କ ନୂପୁର ଦେଖିଛି।’’ ବ୍ରହ୍ମଚର୍ଯ୍ୟବ୍ରତ ଏବଂ ପୂଜ୍ୟଭାବର କି ଅପୂର୍ବ ଆଦର୍ଶ !</p>
<p class="Text-ori"><span>ତା’ପରେ ସୁଗ୍ରୀବଙ୍କ ସହିତ ସବୁ ବିଷୟରେ କଥାବାର୍ତ୍ତା ହେଲା। ବାଳୀ ଓ ସୁଗ୍ରୀବଙ୍କ ମଧ୍ୟରେ ଯୁଦ୍ଧ ହେଲା। ଶ୍ରୀରାମ ଏକାବାଣକେ ବାଳୀକୁ ବଧ କଲେ। କିଷ୍କିନ୍ଧାରାଜ୍ୟରେ ସୁଗ୍ରୀବଙ୍କର ଅଭିଷେକ ହେଲା। ଶ୍ରୀରାମ ଓ ଲକ୍ଷ୍ମଣ ପ୍ରବର୍ଷଣ ପର୍ବତରେ ରହି ବର୍ଷାଋତୁ କଟାଇଲେ। ଶରତଋତୁ ଆସି ପହଞ୍ଚିଲା। ମାତ୍ର ଏଣେ ସୁଗ୍ରୀବ ବିଷୟଭୋଗରେ ଉନ୍ମତ୍ତ ହୋଇ ଶ୍ରୀରାମଙ୍କ କାର୍ଯ୍ୟ ଭୁଲିଗଲେ। ତାହା ଦେଖି ଶ୍ରୀରାମଚନ୍ଦ୍ରଙ୍କ ଆଜ୍ଞାରେ ଲକ୍ଷ୍ମଣ ସୁଗ୍ରୀବଙ୍କ ନିକଟକୁ ଗଲେ। ସେହି ପ୍ରସଙ୍ଗରେ ବାଲ୍ମୀକି ରାମାୟଣରେ ଲକ୍ଷ୍ମଣଙ୍କ ବୀରତା, ଧୀରତା, ଓ ସୁଶୀଳତା ଅତି ସୁନ୍ଦରଭାବରେ ଚିତ୍ରଣ କରାଯାଇଛି। ସେଠାରେ ସୁଗ୍ରୀବଙ୍କୁ ବୁଝାଇବାବେଳେ ଲକ୍ଷ୍ମଣ କହୁଛନ୍ତି,</span><span></span></p>
<p class="Shlok-Color">ପୂର୍ବଂ କୃତାର୍ଥୋ ମିତ୍ରାଣାଂ ନ ତତ୍୎ପ୍ରତି କରୋତି ଯଃ।</p>
<p class="Shlok-Color">କୃତଘ୍ନଃ ସର୍ବଭୂତାନାଂ ସ ବଧ୍ୟଃ ପ୍ଳବଗେଶ୍ବର ॥</p>
<p class="Shlok-Color">ଗୋଘ୍ନେ ଚୈବ ସୁରାପେ ଚ ଚୌରେ ଭଗ୍ନବ୍ରତେ ତଥା।</p>
<p class="Shlok-Color"><span>ନିଷ୍କୃତିର୍ବିହିତା ସଦ୍୷ଭିଃ କୃତଘ୍ନେ ନାସ୍ତି ନିଷ୍କୃତିଃ ॥</span></p>
<p class="Shlok-Right">(ବା.ରା. ୪। ୩୪। ୧୦,୧୨)</p>
<p class="Text-ori">ଅର୍ଥାତ୍, ‘‘ହେ ବାନରରାଜ ! ଯେଉଁ ବ୍ୟକ୍ତି ମିତ୍ରଙ୍କ ସହାୟତାରେ ନିଜର କାର୍ଯ୍ୟ ସିଦ୍ଧି କରାଇନେଇ ତାଙ୍କର ପ୍ରତ୍ୟୁପକାର ନ କରେ, ସେ କୃତଘ୍ନ। ଏଣୁ ସେ ସମସ୍ତ ପ୍ରାଣୀମାନଙ୍କ ଦ୍ବାରା ବଧଯୋଗ୍ୟ। ସଜ୍ଜନମାନେ ଗୋଘାତୀ, ମଦ୍ୟପ, ଚୋର ଏବଂ ବ୍ରତଭଙ୍ଗକାରୀମାନଙ୍କର ପ୍ରାୟଶ୍ଚିତ ବିଧାନ କରିଛନ୍ତି; ମାତ୍ର କୃତଘ୍ନଙ୍କ ପାଇଁ କୌଣସି ଉଦ୍ଧାରର ଉପାୟ ନାହିଁ।’’</p>
<p class="Text-ori"><span>ଏହି ସମୟରେ ତାରା ଲକ୍ଷ୍ମଣଙ୍କୁ ବିନୟପୂର୍ବକ ଧର୍ମପୂର୍ଣ୍ଣ ବଚନ କହି ବୁଝାଇବା ପରେ ସେ କ୍ରୋଧ ସମ୍ବରଣ କରି ଶାନ୍ତ ହେଲେ। ସୁଗ୍ରୀବ ମହାବଳୀ ଲକ୍ଷ୍ମଣଙ୍କୁ ବିନୀତଭାବରେ କହିଲେ,</span></p>
<p class="Shlok-Color">କଃ ଶକ୍ତସ୍ତସ୍ୟ ଦେବସ୍ୟ ଖ୍ୟାତସ୍ୟ ସ୍ବେନ କର୍ମଣା।</p>
<p class="Shlok-Color">ତାଦୃଶଂ ପ୍ରତିକୁର୍ବୀତ ଅଂଶେନାପି ନୃପାତ୍ମଜ ॥</p>
<p class="Shlok-Color">ସୀତାଂ ପ୍ରାପ୍ସ୍ୟତି ଧର୍ମାତ୍ମା ବଧିଷ୍ୟତି ଚ ରାବଣମ୍।</p>
<p class="Shlok-Color">ସହାୟମାତ୍ରେଣ ମୟା ରାଘବଃ ସ୍ବେନ ତେଜସା ॥</p>
<p class="Shlok-Right">(ବା.ରା. ୪। ୩୬। ୬-୭)</p>
<p class="Text-ori">ଅର୍ଥାତ୍ ‘‘ହେ ଦଶରଥନନ୍ଦନ ! ଭଗବାନ ଶ୍ରୀରାମ ନିଜର କର୍ମଦ୍ବାରା ସର୍ବତ୍ର ପ୍ରସିଦ୍ଧ। ସେ ହେଉଛନ୍ତି ସାକ୍ଷାତ୍ ଭଗବାନ। ତାଙ୍କ ଉପକାରର ଆଂଶିକଭାବରେ ବି ପ୍ରତିଦାନ ଦେବାକୁ କିଏ ସମର୍ଥ ହୋଇପାରିବ ? ଧର୍ମାତ୍ମା ଶ୍ରୀରାମ ନିଜ ତେଜଦ୍ବାରା ହିଁ ରାବଣକୁ ବଧ କରିବେ ଏବଂ ସୀତାଙ୍କୁ ଫେରିପାଇବେ। ମୁଁ ତ କେବଳ ନିମିତ୍ତରୂପେ ତାଙ୍କର ସହାୟ ହେବି।’’</p>
<p class="Text-ori"><span>ଏକଥା ଶୁଣି ଲକ୍ଷ୍ମଣ ସନ୍ତୁଷ୍ଟ ହୋଇଗଲେ ଏବଂ ସୁଗ୍ରୀବଙ୍କୁ ପ୍ରଶଂସା କରି ତାଙ୍କୁ ନେଇ ଶ୍ରୀରାମଙ୍କ ନିକଟକୁ ଆସିଲେ। ସେତିକିବେଳେ ସୁଗ୍ରୀବଙ୍କ ଆହ୍ବାନକ୍ରମେ ଅସଂଖ୍ୟ ବାନର ମଧ୍ୟ ଆସି ପହଞ୍ଚିଗଲେ। ସୀତାଙ୍କୁ ଖୋଜିବାପାଇଁ ସେହି ବାନରମାନଙ୍କୁ ସବୁଆଡେ଼ ପଠାଗଲା। ମହାବଳୀ ହନୁମାନ ଲଙ୍କାକୁ ଯାଇ ଜନକନନ୍ଦିନୀଙ୍କୁ ସାକ୍ଷାତ କଲେ। ସେଠାରୁ ଫେରି ସେ ଶ୍ରୀରାମ ଓ ଲକ୍ଷ୍ମଣଙ୍କୁ ସୀତାଙ୍କ ଦୁଃଖ କଥା ଜଣାଇଲେ। ସୀତାଙ୍କ ସମାଚାର ଶୁଣି ଶ୍ରୀରାମ ଓ ଲକ୍ଷ୍ମଣ ଅସଂଖ୍ୟ ବାନର ଓ ଭଲ୍ଲୁକଙ୍କର ବିଶାଳସେନା ନେଇ ସମୁଦ୍ରକୂଳରେ ପହଞ୍ଚିଗଲେ। ସେଠାରେ ଶ୍ରୀରାମ ଶରଣାଗତ ବିଭୀଷଣଙ୍କୁ ଅଭୟ ପ୍ରଦାନ କଲେ। ସମୁଦ୍ରରେ ସେତୁବନ୍ଧ ନିର୍ମାଣ କରିବା ପରେ ସେନାସହିତ ଶ୍ରୀରାମ ଓ ଲକ୍ଷ୍ମଣ ସମୁଦ୍ର ଆରପାରିରେ ପହଞ୍ଚିଲେ। ଲଙ୍କାରେ ରାକ୍ଷସମାନଙ୍କ ସହିତ ଭୀଷଣ ଯୁଦ୍ଧ ହେଲା। ଦିନକର କଥା; ସମସ୍ତ ବାନରଙ୍କ ସମ୍ମୁଖରେ ଇନ୍ଦ୍ରଜିତ ମାୟାସୀତା ବଧ କରି ସମସ୍ତଙ୍କୁ ଦୁଃଖିତ କରିଦେଲା। ହନୁମାନଙ୍କ ଠାରୁ ଏହି ଦୁଃସମ୍ବାଦ ଶୁଣି ଶ୍ରୀରାମଚନ୍ଦ୍ର ସୀତାଙ୍କ ଶୋକରେ ମୂର୍ଚ୍ଛିତ ହୋଇ ଭୂମିରେ ପଡ଼ିଗଲେ। ତାଙ୍କର ଚେତା ଫେରାଇ ଆଣିବାକୁ ନାନା ଉପଚାର କରାଗଲା। ଲକ୍ଷ୍ମଣ ପୁରୁଷକାରର ମହିମା ଗାନ କରି ଶ୍ରୀରାମଙ୍କୁ କହିବାକୁ ଲାଗିଲେ,</span></p>
<p class="Shlok-Color">ତଦଦ୍ୟ ବିପୁଳଂ ବୀର ଦୁଃଖମିନ୍ଦ୍ରଜିତା କୃତମ୍।</p>
<p class="Shlok-Color">କର୍ମଣା ବ୍ୟପନେଷ୍ୟାମି ତସ୍ମାଦୁତ୍ତିଷ୍ଠ ରାଘବ ॥</p>
<p class="Shlok-Color">ଉତ୍ତିଷ୍ଠ ନରଶାର୍ଦ୍ଦୂଳ ଦୀର୍ଘବାହୋ ଧୃତବ୍ରତ।</p>
<p class="Shlok-Color">କିମାତ୍ମାନଂ ମହାତ୍ମାନମାତ୍ମାନଂ ନାବବୁଧ୍ୟସେ ॥</p>
<p class="Shlok-Right">(ବା.ରା ୬। ୮୩। ୪୨-୪୩)</p>
<p class="Text-ori">ଅର୍ଥାତ୍ ‘‘ହେ ପ୍ରଭୋ ! ଆପଣ ଉଠନ୍ତୁ, ଆଜି ଇନ୍ଦ୍ରଜିତ (ନିଜର ଏହି କ୍ରୁର କର୍ମଦ୍ବାରା) ଆପଣଙ୍କ ମନରେ ଦାରୁଣ ଆଘାତ ଦେଇ ଆପଣଙ୍କୁ ଯେଉଁ ଦୁଃସହ ଦୁଃଖ ଆଣିଦେଇଛି, ମୁଁ ନିଜର ପୌରୁଷ-ପ୍ରଭାବରେ ତାହା ଦୂର କରିବି। ହେ ମହାବାହୋ ! ହେ ପୁରୁଷସିଂହ ! ଆପଣ କ’ଣ ନିଜ ମାହାତ୍ମ୍ୟର ମହାନ୍ ପ୍ରଭାବ ଜାଣିନାହାନ୍ତି ? ଆପଣ କ’ଣ ଆପଣଙ୍କର ଅତୁଳ ପ୍ରଭାବ ଭୁଲିଗଲେ ? ହେ ବ୍ରତପାଳକ ! ଆପଣ ଜାଗ୍ରତ ହୁଅନ୍ତୁ।’’</p>
<p class="Text-ori"><span>ଭ୍ରାତୃବତ୍ସଳ ଲକ୍ଷ୍ମଣ ତାଙ୍କ କୋଳରେ ମୂର୍ଚ୍ଛିତ ହୋଇ ଶୋଇଥିବା ଶ୍ରୀରାମଙ୍କର ଚେତା ଫେରାଇ ଆଣିବାପାଇଁ ଏହିପରି ଆଶ୍ବାସନା ଦେଉଛନ୍ତି, ସେତିକିବେଳେ ବିଭୀଷଣ ମଧ୍ୟ ସେଠାରେ ଆସି ପହଞ୍ଚିଲେ। ବିଭୀଷଣ ଦୁଃଖର କାରଣ ପଚାରିବାରୁ ଲକ୍ଷ୍ମଣ କହିଲେ, ‘‘ସୀତାଙ୍କ ଶୋକରେ ଶ୍ରୀରାମ ମୂର୍ଚ୍ଛା ଯାଇଛନ୍ତି,’’। ତାହା ଶୁଣି ବିଭୀଷଣ ସମସ୍ତଙ୍କ ସମକ୍ଷରେ ଶ୍ରୀରାମଙ୍କୁ ବୁଝାଇ କହିଲେ, ‘‘ଇନ୍ଦ୍ରଜିତ କଦାପି ସୀତାଙ୍କୁ ବଧ କରିପାରିବ ନାହିଁ; ଏସବୁ ରାକ୍ଷସୀମାୟାର ଖେଳ। ଆପଣ ଚିନ୍ତା କରନ୍ତୁ ନାହିଁ। ଇନ୍ଦ୍ରଜିତ ଆଜି ନିକୁମ୍ଭିଲାରେ ଯଜ୍ଞ ସମ୍ପନ୍ନ କରିବ। ତା’ର ଯଜ୍ଞ ସଂପୂର୍ଣ୍ଣ ହୋଇଗଲେ ତା’କୁ ଜୟ କରିବା କଷ୍ଟସାଧ୍ୟ ହୋଇପଡ଼ିବ। ଯଜ୍ଞ ସଂପୂର୍ଣ୍ଣ ହେବା ପୂର୍ବରୁ ଆମ୍ଭେମାନେ ନିକୁମ୍ଭିଲାରେ ପହଞ୍ଚି ତା ସହିତ ଯୁଦ୍ଧ କରିବା ଆବଶ୍ୟକ। ସସୈନ୍ୟେ ଲକ୍ଷ୍ମଣଙ୍କୁ ମୋ ସହିତ ପଠାନ୍ତୁ।’’ ବିଭୀଷଣଙ୍କ କଥା ଶୁଣି ଶ୍ରୀରାମ ସାବଧାନ ହୋଇଗଲେ। ବିଭୀଷଣଙ୍କ ଠାରୁ ସମସ୍ତ କଥା ସେ ପୁଣି ଥରେ ଶୁଣିଲେ। ସେ ଇନ୍ଦ୍ରଜିତର ପରାକ୍ରମ ଓ ମାୟାପ୍ରଭାବ ବର୍ଣ୍ଣନା କରି ଲକ୍ଷ୍ମଣଙ୍କୁ କହିଲେ, ‘ବତ୍ସ ଲକ୍ଷ୍ମଣ ! ତୁ ସସୈନ୍ୟେ ଯାଇ ମାୟାବୀ ଇନ୍ଦ୍ରଜିତକୁ ବିନାଶ କର। ଅମାତ୍ୟମାନଙ୍କ ସହିତ ମହାତ୍ମା ବିଭୀଷଣ ମଧ୍ୟ ତୁମ୍ଭ ସହିତ ଯାଆନ୍ତୁ। ସେ ନିକୁମ୍ଭିଲା ଯଜ୍ଞସ୍ଥଳ ବିଷୟରେ ଭଲରୂପେ ଜାଣନ୍ତି।’’ ମହାବୀର ଲକ୍ଷ୍ମଣ ଏହି କଥା ଶୁଣିବାପରେ ଅଗ୍ରଜ ଶ୍ରୀରାମଚନ୍ଦ୍ରଙ୍କୁ ଅଭିବାଦନ ଓ ପ୍ରଦକ୍ଷିଣ କଲେ ଏବଂ ସେନା ସହିତ ବିଭୀଷଣଙ୍କୁ ସଙ୍ଗରେ ଧରି ନିକୁମ୍ଭିଲା ଅଭିମୁଖରେ ଯାତ୍ରା କଲେ। ଶ୍ରୀରାମ ବିଜୟଲାଭ ଲାଗି ତାଙ୍କୁ ଆଶୀର୍ବାଦ କଲେ। ସହସ୍ର ସହସ୍ର ବାନରଙ୍କ ସହିତ ହନୁମାନ ତାଙ୍କ ସହିତ ଗଲେ। ସେଠାରେ ଇନ୍ଦ୍ରଜିତଙ୍କ ସହିତ ଲକ୍ଷ୍ମଣଙ୍କର ଘୋର ଯୁଦ୍ଧ ହେଲା। ସେଥିରେ ଲକ୍ଷ୍ମଣ ବୀରତ୍ବ, ଧୀରତା ଓ ଋଣକୌଶଳର ଅସାଧାରଣ ପରିଚୟ ଦେଲେ। ସେ ଇନ୍ଦ୍ରଜିତର ଅଶ୍ବ, ସାରଥି ଓ ରଥ ନାଶ କରି ବାରମ୍ବାର ତୀକ୍ଷ୍ମ ଶରାଘାତରେ ତା’ର ଅନେକ ଧନୁ ଓ ଶର ଛିନ୍ନ କଲେ। ଏପରିଭାବରେ ସେ ସମସ୍ତ ରାକ୍ଷସସୈନ୍ୟଙ୍କୁ ଅସ୍ତବ୍ୟସ୍ତ କରିଦେଲେ। ଶେଷରେ ମହାବଳୀ ଇନ୍ଦ୍ରଜିତକୁ ବଧ କରି ଲକ୍ଷ୍ମଣ ସମସ୍ତଙ୍କୁ ଚମତ୍କୃତ କରିଦେଲେ। କାର୍ଯ୍ୟ ଶେଷ କରି ଲକ୍ଷ୍ମଣ ଶ୍ରୀରାମଙ୍କ ପାଖକୁ ଆସି ତାଙ୍କୁ ପ୍ରଣାମ କଲେ। ଶ୍ରୀରାମ ଲକ୍ଷ୍ମଣଙ୍କୁ କୋଳ କରି, ତାଙ୍କର ଏହି ଅଭୂତପୂର୍ବ କାର୍ଯ୍ୟର ଉଚ୍ଛ୍ବସିତ ପ୍ରଶଂସା କରି କହିଲେ,</span></p>
<p class="Shlok-Color">କୃତଂ ପରମକଲ୍ୟାଣଂ କର୍ମ ଦୁଷ୍କରକର୍ମଣା।</p>
<p class="Shlok-Color">ଅଦ୍ୟ ମନ୍ୟେ ହତେ ପୁତ୍ରେ ରାବଣଂ ନିହତଂ ଯୁଧି ॥</p>
<p class="Shlok-Color">ଅଦ୍ୟାହଂ ବିଜୟୀ ଶତ୍ରୌ ହତେ ତସ୍ମିନ୍ ଦୁରାତ୍ମନି ॥</p>
<p class="Shlok-Right">(ବା.ରା. ୬। ୯୧। ୧୩-୧୪)</p>
<p class="Text-ori">ଅର୍ଥାତ୍ ‘‘ଭାଇ ଲକ୍ଷ୍ମଣ ! ତୁ ଆଜି ଅତ୍ୟନ୍ତ ଦୁଷ୍କର କାର୍ଯ୍ୟ କରିଛୁ; ଇନ୍ଦ୍ରଜିତ ନିହତ ହୋଇଗଲା ଅର୍ଥ, ରାବଣ ମଧ୍ୟ ନିହତ ହୋଇଗଲା ବୋଲି ଜାଣ। ଦୁଷ୍ଟ ଇନ୍ଦ୍ରଜିତ ମଲା ଅର୍ଥ, ଆମେ ଯୁଦ୍ଧ ଜୟ କରିଗଲୁ ବୋଲି ଜାଣ।’’</p>
<p class="Text-ori">ତା’ପରେ ଶ୍ରୀରାମଙ୍କ ଆଦେଶ ପାଇ ବୈଦ୍ୟ ସୁଷେଣ ଔଷଧ ଲଗାଇ ଲକ୍ଷ୍ମଣଙ୍କ ଶରୀରର ସମସ୍ତ ବ୍ୟଥା ଦୂର କରିଦେଲେ। ଏହାଦ୍ବାରା ଲକ୍ଷ୍ମଣ ପୂର୍ବବତ୍ ସୁସ୍ଥ ହୋଇଗଲେ।</p>
<p class="Text-ori">ଲକ୍ଷ୍ମଣ ଇନ୍ଦ୍ରଜିତକୁ ବଧ କରିଦେଲେ ବୋଲି ରାକ୍ଷସମାନଙ୍କ ଠାରୁ ସମ୍ବାଦ ପାଇ ରାବଣ ଦୁଃଖରେ ମ୍ରିୟମାଣ ହୋଇଗଲା। ପୁତ୍ରଶୋକଫଳରେ ତା’ ଅନ୍ତରରେ ଭୀଷଣ କ୍ରୋଧାଗ୍ନି ଜାତ ହେଲା। ସେ କ୍ରୋଧଜର୍ଜ୍ଜରିତ ହୋଇ ସେନା ସହିତ ଆସି ଆକ୍ରମଣ କଲା। ତୁମୁଳ ସଂଗ୍ରାମ ଲାଗିଗଲା। ସେହି ଯୁଦ୍ଧରେ ରାବଣଦ୍ବାରା ନିକ୍ଷିପ୍ତ ଏକ ଶକ୍ତିବାଣର ପ୍ରଚଣ୍ଡ ଆଘାତରେ ଲକ୍ଷ୍ମଣ ମୂର୍ଚ୍ଛିତ ହୋଇଗଲେ। ଏହା ଦେଖି ରାମଙ୍କ ମନରେ ଭୀଷଣ ଦୁଃଖ ହେଲା। ଭାଇ ଲକ୍ଷ୍ମଣଙ୍କର ସେବା ଓ ପ୍ରେମ କଥା ମନେପକାଇ ସେ ଅତ୍ୟନ୍ତ କରୁଣ ସ୍ବରରେ ବିଳାପ କଲେ। ଏଥିରୁ ମଧ୍ୟ ଲକ୍ଷ୍ମଣଙ୍କ ପ୍ରେମର ପରିଚୟ ମିଳେ।</p>
<p class="Text-ori">ତା’ପରେ ସୁଷେଣ ହନୁମାନଙ୍କ ଦ୍ବାରା ଔଷଧ ଅଣାଇ ତାହା ବାଟି ଲକ୍ଷ୍ମଣଙ୍କୁ ସୁଘାଂଇ ଦେଲେ। ସେହି ଔଷଧକୁ ସୁଙ୍ଘିବାମାତ୍ରେ ତାଙ୍କର ମୂର୍ଚ୍ଛା ଦୂର ହୋଇଗଲା; ସେ ଚେତା ଫେରିପାଇଲେ। ଶକ୍ତିଭେଦପୀଡ଼ାରୁ ମୁକ୍ତ ହୋଇ ସେ ସଙ୍ଗେ ସଙ୍ଗେ ଉଠି ଠିଆ ହୋଇଗଲେ। ତା’ପରେ ପୁଣି ଥରେ ରାମ ଓ ରାବଣଙ୍କ ମଧ୍ୟରେ ଘୋର ଯୁଦ୍ଧ ହେଲା। ସେଥିରେ ରାବଣ ନିହତ ହେଲା। ସୀତାଙ୍କୁ ଆଣିବାକୁ କୁହାଗଲା। ରାଜୋଚିତ ସମ୍ମାନ ସହିତ ସେ ପାଲିଙ୍କିରେ ବସି ଆସୁଥିଲେ; ମାତ୍ର ତାଙ୍କୁ ପାଦରେ ଚଲାଇ ଆଣିବାକୁ ଶ୍ରୀରାମ ବିଭୀଷଣଙ୍କୁ ଆଜ୍ଞା ଦେଲେ। ଏକଥା ଶୁଣି ଲକ୍ଷ୍ମଣଙ୍କୁ ବଡ଼ ବାଧିଲା। କିନ୍ତୁ ତାହା ଶ୍ରୀରାମଙ୍କର ଇଚ୍ଛା ବୋଲି ଜାଣି ସେ କିଛି କହିଲେ ନାହିଁ। ସେଠାକୁ ଆସିବା ପରେ ଶ୍ରୀରାମ ସୀତାଙ୍କୁ ଅନାଦର କରି ନିନ୍ଦା କରିବାରୁ ଲକ୍ଷ୍ମଣଙ୍କ ମନରେ ଅତ୍ୟନ୍ତ ଦୁଃଖ ଜାତ ହେଲା। ତଥାପି ସୀତା ଚିତା ପ୍ରସ୍ତୁତ କର ବୋଲି ଲକ୍ଷ୍ମଣଙ୍କୁ ଯାହା କହିଲେ, ତାହାହିଁ ଶ୍ରୀରାମଙ୍କ ଅଭିପ୍ରାୟ ବୋଲି ସଙ୍କେତରୁ ବୁଝିପାରି ସେ ସୀତାଙ୍କ ପାଇଁ ଚିତା ପ୍ରସ୍ତୁତ କରିଦେଲେ। ସୀତାଙ୍କର ଅଗ୍ନିପରୀକ୍ଷା ହେଲା। ସକଳ ଦେବତା ଆସି ପହଞ୍ଚିଲେ। ରାଜା ଦଶରଥ ମଧ୍ୟ ଆସିଲେ। ଦଶରଥ ଲକ୍ଷ୍ମଣଙ୍କୁ ଶ୍ରୀରାମଙ୍କ ପ୍ରଭାବ ବିଷୟ ଶୁଣାଇ ତାଙ୍କ ସେବାରେ ସଦା ତତ୍ପର ରହିବାପାଇଁ ଉତ୍ସାହିତ କଲେ। ଏହାପରେ ପୁଷ୍ପକବିମାନ ଆରୋହଣ କରି ସମସ୍ତେ ଅଯୋଧ୍ୟାରେ ପହଞ୍ଚିଲେ। ସେଠାରେ ମାତାମାନଙ୍କ ସହିତ ଏବଂ ଭରତ ଓ ଶତ୍ରୁଘ୍ନଙ୍କ ସହିତ ସାକ୍ଷାତ ହେଲା। ଶ୍ରୀରାମ ଅଯୋଧ୍ୟାର ରାଜସିଂହାସନରେ ବିରାଜମାନ ହେଲେ। ଭରତ, ଲକ୍ଷ୍ମଣ ଓ ଶତ୍ରୁଘ୍ନ ତିନିଭାଇ ତାଙ୍କ ସେବାରେ ରତ ରହିଲେ। ଏପରିଭାବରେ କିଛିଦିନ ଅତି ଆନନ୍ଦରେ କଟିଗଲା।</p>
<p class="Text-ori">ତାହାପରେ ସୀତାଙ୍କୁ ଆଣି ଘରେ ରଖିଥିବାରୁ ଲୋକାପବାଦ ହେଉଥିବା ଶୁଣି ଶ୍ରୀରାମ ସୀତାଙ୍କୁ ପରିତ୍ୟାଗ କରିବାକୁ ସ୍ଥିର କଲେ। ସେ ସବୁଭାଇଙ୍କୁ ପାଖକୁ ଡକାଇ କହିଲେ, ‘‘ଭାଇମାନେ ! ତୁମ୍ଭେମାନେ ଶାନ୍ତଚିତ୍ତରେ ମୋ କଥା ଶୁଣ; ସୀତାଙ୍କ ହେତୁ ସମଗ୍ର ରାଜ୍ୟରେ ମୋର ଅପବାଦ ହେଉଛି, ସୀତା ଯେ ନିଷ୍ପାପ, ସେ ତାହା ଅଗ୍ନି ପରୀକ୍ଷା ଦେଇ ସମସ୍ତଙ୍କ ଆଗରେ ପ୍ରମାଣ କରିଦେଇଥିଲେ। ଲକ୍ଷ୍ମଣ ସ୍ବଚକ୍ଷୁରେ ଦେଖିଛନ୍ତି ଯେ, ସବୁଦେବତା ଏବଂ ମହର୍ଷିମାନେ ମଧ୍ୟ ସୀତାଙ୍କୁ ସଂପୂର୍ଣ୍ଣ ନିଷ୍ପାପ ବୋଲି କହିଥିଲେ। ତା’ଛଡ଼ା ମୁଁ ନିଜେ ମଧ୍ୟ ଜାଣେ ଯେ, ଜାନକୀ ନିର୍ଦ୍ଦୋଷ। ତଥାପି ବର୍ତ୍ତମାନର ଏହି ଲୋକାପବାଦ ମୁଁ ସହିପାରୁ ନାହିଁ। ତେଣୁ, ଭାଇ ଲକ୍ଷ୍ମଣ ! ତୁମେ କାଲି ସକାଳେ ସୁବର୍ଣ୍ଣଭୂଷିତ ରଥରେ ସୀତାଙ୍କୁ ବସାଇ, ତାଙ୍କୁ ନେଇ, ଗଙ୍ଗାର ଆର ପାରିରେ ମହର୍ଷି ବାଲ୍ମୀକିଙ୍କର ଦିବ୍ୟ ଆଶ୍ରମ ପାଖରେ ଛାଡ଼ିଦେଇ ଫେରିଆସ।’’</p>
<p class="Text-ori"><span>ଶ୍ରୀରାମଙ୍କର ଏହି ଆଦେଶ ଲକ୍ଷ୍ମଣଙ୍କ ନିମନ୍ତେ ବଡ଼ ଭୟଙ୍କର ଥିଲା; କିନ୍ତୁ ଶ୍ରୀରାମ ଦେଖିଲେ ଯେ, ଲକ୍ଷ୍ମଣଙ୍କ ବ୍ୟତୀତ ଅନ୍ୟ କେହି ଏ ଆଜ୍ଞା ପାଳନ କରିପାରିବେ ନାହିଁ। ଲକ୍ଷ୍ମଣଙ୍କ ଆନୁଗତ୍ୟ ଉପରେ ତାଙ୍କର ସଂପୂର୍ଣ୍ଣ ଭରସା ଥିଲା। ଏଣୁ ସେ ଏହି ହୃଦୟବିଦାରକ ଆଜ୍ଞା କେବଳ ଲକ୍ଷ୍ମଣଙ୍କୁ ହିଁ ଦେଲେ। ଶ୍ରୀରାମ ନିଜ ପ୍ରାଣର ଶପଥ ଦେଇ ଏହାର ପ୍ରତିବାଦ କରିବାକୁ ମନା କରିଦେଇଥିବାରୁ ଲକ୍ଷ୍ମଣ କୌଣସି ଉତ୍ତର ଦେଇପାରିଲେ ନାହିଁ। ମାତ୍ର ଲକ୍ଷ୍ମଣ ଯେ କେତେ ଅସହ୍ୟ ବେଦନା ସହି ଏହି ଆଜ୍ଞାପାଳନ-ବ୍ରତ ନିର୍ବାହ କଲେ, ତାହା ଏହି ପ୍ରସଙ୍ଗଟି ଉତ୍ତମରୂପେ ଅଧ୍ୟୟନ କଲେ ବୁଝାଯାଇପାରିବ। ସୀତାଙ୍କୁ ପରିତ୍ୟାଗ କରିବା ସମୟରେ ଲକ୍ଷ୍ମଣ ଶୋକାକୁଳ ହୋଇ କର ଯୋଡ଼ି କହୁଛନ୍ତି</span>—</p>
<p class="Shlok-Color">ହୃଦ୍୷ଗତଂ ମେ ମହଚ୍ଛଲ୍ୟଂ ଯସ୍ମାଦାର୍ଯ୍ୟେଶ ଧୀମତା।</p>
<p class="Shlok-Color">ଅସ୍ମିନ୍ନିମିତ୍ତେ ବୈଦେହି ଲୋକସ୍ୟ ବଚନୀକୃତଃ ॥</p>
<p class="Shlok-Right">(ବା.ରା. ୭। ୪୭। ୪)</p>
<p class="Text-ori">‘‘ହେ ଜନକନନ୍ଦିନି ! ବୁଦ୍ଧିମାନ୍ ମହାରାଜ ଶ୍ରୀରାମ ଏହି ନିନ୍ଦିତ କର୍ମରେ ମୋତେ ନିଯୁକ୍ତ କରି ସଂସାରରେ ନିନ୍ଦାର ପାତ୍ର କରିଦେଲେ। ଏଥିପାଇଁ ମୋ କାର୍ଯ୍ୟ ମୋ ହୃଦୟରେ କଣ୍ଟା ପରି ଗଳିଯାଉଛି।’’</p>
<p class="Text-ori"><span>ଏହା ବ୍ୟତୀତ ଲକ୍ଷ୍ମଣ ଆହୁରି ମଧ୍ୟ କହିଛନ୍ତି, ‘‘ଏପରି ଲୋକନିନ୍ଦିତ କର୍ମରେ ନିଯୁକ୍ତ ହେବା ଅପେକ୍ଷା, ମୋ ପକ୍ଷରେ ମୃତ୍ୟୁ ହିଁ ଶ୍ରେୟସ୍କର।’’ ଏଭଳି କଠୋର ଆଜ୍ଞା ପାଳନ କରିବା ଲକ୍ଷ୍ମଣଙ୍କର ହିଁ କାମ ଥିଲା। ସେଠାରୁ ଫେରିବା ସମୟରେ ମଧ୍ୟ ଲକ୍ଷ୍ମଣ ଶ୍ରୀରାମଙ୍କ ବିଷୟରେ ଚିନ୍ତା କରୁଥାଆନ୍ତି। ଏବେ ସୀତାଙ୍କ ବିନା ଶ୍ରୀରାମ କିପରି ଜୀବନ ଧାରଣ କରିପାରିବେ ବୋଲି ସେ ଭାବୁଥାନ୍ତି। ଏହି ବିଷୟରେ ସୁମନ୍ତ୍ରଙ୍କ ସହିତ କଥାବାର୍ତ୍ତା କରି କରି ଲକ୍ଷ୍ମଣ ଅଯୋଧ୍ୟାରେ ପହଞ୍ଚିଲେ ଏବଂ ଶ୍ରୀରାମଙ୍କ ସହିତ ସାକ୍ଷାତ କଲେ। ସେତେବେଳେ ଲକ୍ଷ୍ମଣଙ୍କ ମୁଖମଣ୍ଡଳରେ ଗଭୀର ଶୋକର ସକଳ ଲକ୍ଷଣ ପରିସ୍ଫୁଟ ହେଉଥିଲା। ଶ୍ରୀରାମଙ୍କ ଚରଣଯୁଗଳରେ ପ୍ରଣାମ କରି ସେ ସୀତାଙ୍କ ପରିତ୍ୟାଗ ବିଷୟରେ ସକଳ ବୃତ୍ତାନ୍ତ ଜଣାଇଲେ ଏବଂ ଶୋକାକୁଳ ଶ୍ରୀରାମଙ୍କୁ ବହୁପ୍ରକାରେ ସାନ୍ତ୍ବନା ଦେଲେ। ଲକ୍ଷ୍ମଣଙ୍କର ସେହି ସାନ୍ତ୍ବନାପୂର୍ଣ୍ଣ ବାକ୍ୟ ଶୁଣି, ଶ୍ରୀରାମ ଅତିଶୟ ପ୍ରସନ୍ନ ହେଲେ ଏବଂ ପ୍ରୀତିସହକାରେ ତାଙ୍କୁ କହିଲେ</span>—<span>‘‘ହେ ସୌମ୍ୟ ! ହେ ଭାଇ ଲକ୍ଷ୍ମଣ ! ଏହି ଘଡ଼ିସନ୍ଧି ମୁହୂର୍ତ୍ତରେ, ଏଭଳି ସଙ୍କଟ ସମୟରେ ତୁମପରି ମହାବୁଦ୍ଧିମାନ ଏବଂ ମୋର ମନ ଅନୁସାରେ କାର୍ଯ୍ୟ କରିବା ବନ୍ଧୁ ମିଳିବା ଅତିଶୟ ଦୁର୍ଲ୍ଲଭ।’’</span></p>
<p class="Text-ori">ଏହାପରେ ଅଶ୍ବମେଧ ଯଜ୍ଞର ଆୟୋଜନ ହେଲା। ସୀତାଙ୍କୁ ଏବଂ କୁଶ ଓ ଲବଙ୍କୁ ସଙ୍ଗରେ ଘେନି ବାଲ୍କୀକି ମହର୍ଷି ମଧ୍ୟ ସେଠାରେ ପଦାର୍ପଣ କଲେ। କୁଶ ଓ ଲବ ଦୁହେଁ ଯଜ୍ଞସ୍ଥଳରେ ମଧୁର ସ୍ବରରେ ଗାନ କରି ରାମାୟଣ କଥା ଶୁଣାଇଲେ। ଶ୍ରୀରାମଙ୍କ ଆଜ୍ଞାରେ ଯଶସ୍ବିନୀ ସୀତା ସମସ୍ତଙ୍କ ସମକ୍ଷରେ ନିଜ ପାତିବ୍ରତ୍ୟର ପରିଚୟ ପ୍ରଦାନ କଲେ ଏବଂ ଭୂଗର୍ଭରେ ପ୍ରବେଶ କଲେ।</p>
<p class="Text-ori">ଏହାପରେ ବ୍ରହ୍ମାଙ୍କ ସନ୍ଦେଶ ଘେନି ଜଣେ ତପସ୍ବୀ ଆସି ପହଞ୍ଚିଲେ। ସେ ଶ୍ରୀରାମଙ୍କୁ ପ୍ରତିଜ୍ଞା କରାଇଲେ, ‘‘ଆମ ଦୁହିଁଙ୍କ କଥାବାର୍ତ୍ତାବେଳେ ଯଦି ଅନ୍ୟ କେହି ଆମ କଥା ଶୁଣିବ ବା ଆମକୁ ଦେଖିବ, ତେବେ ସେ ଆପଣଙ୍କ ଦ୍ବାରା ବଧ୍ୟ ହେବ।’’ ସେ ଏକାନ୍ତରେ ଶ୍ରୀରାମଙ୍କୁ ବ୍ରହ୍ମା ପଠାଇଥିବା ମହାପ୍ରୟାଣ ବିଷୟକ ସନ୍ଦେଶ ଶୁଣାଉଥାଆନ୍ତି; ଠିକ୍ ସେତିକିବେଳେ ଦୁର୍ବାସା ଋଷି ଆସି ପହଞ୍ଚିଗଲେ ଏବଂ ତତ୍୷କ୍ଷଣାତ୍ ଶ୍ରୀରାମଙ୍କ ସହିତ ସାକ୍ଷାତ୍ କରିବାକୁ ଚାହିଁଲେ। ତାଙ୍କ ଅଭିଶାପରୁ ରଘୁବଂଶକୁ ରକ୍ଷା କରିବା ଲାଗି ଲକ୍ଷ୍ମଣ ନିଜ ଜୀବନର ଆଶା ତ୍ୟାଗ କରି ତାଙ୍କ ଆଗମନର ସୂଚନା ଦେବାପାଇଁ ଶ୍ରୀରାମଙ୍କ ନିକଟକୁ ଚାଲିଗଲେ ଏବଂ ଆନନ୍ଦରେ ରାମଙ୍କୁ ତାଙ୍କର ପ୍ରତିଜ୍ଞାପାଳନ ନିମନ୍ତେ ଉତ୍ସାହିତ କରି ନିଜକୁ ବଧ କରିଦେବାକୁ କହିଲେ। ଏହି ସଂପର୍କରେ ସମସ୍ତଙ୍କ ପରାମର୍ଶକ୍ରମେ ଶ୍ରୀରାମ ଲକ୍ଷ୍ମଣଙ୍କୁ ବଧ କରିବା ପରିବର୍ତ୍ତେ ପରିତ୍ୟାଗ କଲେ; କାରଣ ସାଧୁମାନଙ୍କ ମତରେ ତ୍ୟାଗ ଏବଂ ବଧ ସମାନ। ତାପରେ ଲକ୍ଷ୍ମଣଙ୍କ ବିୟୋଗ ସହିବାକୁ ଶ୍ରୀରାମ ଆଉ ଗୋଟିଏ ଦିନ ବି ଏହି ସଂସାରରେ ରହିଲେ ନାହିଁ; ଅବିଳମ୍ବେ ସରଯୂ ନଦୀକୂଳକୁ ଯାଇ ଯୋଗବଳରେ ପରମଧାମରେ ପ୍ରବେଶ କଲେ।</p>
<p class="Text-ori para-style-override-2"><span>ଲକ୍ଷ୍ମଣଙ୍କ ମାହାତ୍ମ୍ୟ କିଏ ବା ବର୍ଣ୍ଣନା କରିପାରିବ ! ପରମାର୍ଥ ଓ ପ୍ରେମର, ବୁଦ୍ଧିମତ୍ତା ଓ ନିଷ୍କପଟତାର, ସତ୍୷ପରାମର୍ଶଦାନ ଓ ଆଜ୍ଞାପାଳନର ଏବଂ ତେଜ ଓ ମୈତ୍ରୀର ଅସାଧାରଣ ସମନ୍ବୟ କେବଳ ତାଙ୍କରି ଚରିତ୍ରରେ ହିଁ ମିଳିଥାଏ। ସାରା ସଂସାର ଶ୍ରୀରାମଙ୍କ ଗୁଣ ଗାନ କରେ; ଶ୍ରୀରାମ ଭରତଙ୍କ ଗୁଣ ବ୍ୟାଖ୍ୟାନ କରନ୍ତି ତଥା ଶ୍ରୀରାମ ଓ ଭରତ ଦୁହେଁ ମିଶି ଲକ୍ଷ୍ମଣଙ୍କର ଗୁଣ ଗାନ କରନ୍ତି। ଆଉ ଛାର ମୁଁ ଏହି କ୍ଷୁଦ୍ର ଉପାଖ୍ୟାନଟିରେ, ତାଙ୍କ ଗୁଣ କିପରି ବା ବର୍ଣ୍ଣନା କରିପାରିବି !</span><span></span></p>


<p class="Page-Break"> </p>
<p class="Heading" id="toc_marker-6">ଭରତଙ୍କ ଆଦର୍ଶ ଚରିତ୍ର</p>
<p class="Text-ori">ଭରତଙ୍କ ଚରିତ୍ର ଅତ୍ୟନ୍ତ ଉଜ୍ଜ୍ବଳ ଓ ଆଦର୍ଶସ୍ଥାନୀୟ। ତାଙ୍କ ଚରିତ୍ରରେ କୁତ୍ରାପି କିଞ୍ଚିନ୍ମାତ୍ର ତ୍ରୁଟି ପରିଲକ୍ଷିତ ହୁଏ ନାହିଁ। ଭରତଙ୍କ ମହିମା ଅପାର। ବାଲ୍ମୀକି ରାମାୟଣରେ ତାଙ୍କୁ ବିଷ୍ଣୁଙ୍କ ଅଂଶାବତାରରୂପେ ବର୍ଣ୍ଣନା କରାଯାଇଛି। ତା ସାଙ୍ଗକୁ ତାଙ୍କର ଉଦାର ତଥା ନିର୍ମଳ ଚରିତ୍ର ମଧ୍ୟ ତାଙ୍କୁ ଜଣେ ସାଧୁଶିରୋମଣି, ଆଦର୍ଶ ସ୍ବାମିଭକ୍ତ, ମହାପୁରୁଷ, ନିଃସ୍ପୃହ ଏବଂ ଭକ୍ତିପ୍ରଧାନ କର୍ମଯୋଗୀରୂପେ ପ୍ରତିପାଦିତ କରିଛି। ଭରତ ଥିଲେ ଏକାଧାରରେ ଧର୍ମଜ୍ଞ, ନୀତିଜ୍ଞ, ସଦ୍୷ଗୁଣସଂପନ୍ନ, ପରମ ତ୍ୟାଗୀ, ସଂଯମୀ, ସଦାଚାରୀ, ପ୍ରେମ ଓ ବିନୟର ମୂର୍ତ୍ତିମନ୍ତ ବିଗ୍ରହ, ଶ୍ରଦ୍ଧାଳୁ ଏବଂ ପରମ ବୁଦ୍ଧିମାନ। ତାଙ୍କ ଠାରେ ବୈରାଗ୍ୟ, ସତ୍ୟ, ତପ, କ୍ଷମା, ତିତିକ୍ଷା, ଦୟା, ବାତ୍ସଲ୍ୟ, ଧୀରତା, ବୀରତା, ଗାମ୍ଭୀର୍ଯ୍ୟ, ସରଳତା, ସୌମ୍ୟତା, ମାଧୁର୍ଯ୍ୟ, ଅମାନିତ୍ବ ଏବଂ ସୌହାର୍ଦ୍ଦ୍ୟ ଆଦି ସଦ୍୷ଗୁଣର ଏକତ୍ର ସମାବେଶ ଓ ପୂର୍ଣ୍ଣାଙ୍ଗ ବିକାଶ ହୋଇଥିଲା। ସେ ଥିଲେ ଭ୍ରାତୃପ୍ରେମର ଏକ ଜୀବନ୍ତ ବିଗ୍ରହ।</p>
<p class="Sub-Heading" xml:lang="en-US">ଭରତଙ୍କ ପିତୃଭକ୍ତି</p>
<p class="Text-ori"><span>ବିବାହ ପରେ ଭରତ ଖୁବ୍ ଶୀଘ୍ର ନିଜ ମାମୁଙ୍କ ସହିତ ମାମୁଁଘରକୁ ଚାଲିଯାଇଥିଲେ। ଏଥିପାଇଁ ରାମାୟଣରେ ତାଙ୍କ ପିତୃଭକ୍ତି ବିଷୟରେ ବିଶେଷ ବର୍ଣ୍ଣନା ଦେଖିବାକୁ ମିଳେ ନାହିଁ। କିନ୍ତୁ ଅଜାଙ୍କ ଘରେ ରହିଥିିବାବେଳେ ଦିନେ ସେ ସାଙ୍ଗମେଳରେ ନିଜ ଦୁଃସ୍ବପ୍ନ କଥା କହି ପିତାଙ୍କ ନିମନ୍ତେ ଯେଉଁ ଦୁଃଖ ପ୍ରକାଶ କରିଥିଲେ ଏବଂ ଅଯୋଧ୍ୟାକୁ ଫେରିଆସିବା ପରେ ମାତାଙ୍କ ଠାରୁ ପିତାଙ୍କର ସ୍ବର୍ଗବାସ ହୋଇଯାଇଥିବାର ସମ୍ବାଦ ଶୁଣି ଶୋକାଭିଭୂତ ହେବାରୁ ତାଙ୍କର ଯେଉଁଭଳି ଶୋଚନୀୟ ଅବସ୍ଥା ହେଲା ତଥା ପିତାଙ୍କ ଲାଗି ସେ ଯେଉଁ କରୁଣ ସ୍ବରରେ ବିଳାପ କରିଛନ୍ତି, ସେଥିରୁ ତାଙ୍କର ଶ୍ରଦ୍ଧାସମନ୍ବିତ ବାସ୍ତବ ପିତୃପ୍ରେମର ପରିଚୟ ମିଳେ। ମାତା କୈକେୟୀ ତାଙ୍କୁ ଧୈର୍ଯ୍ୟ ଧାରଣ କରିବାକୁ କହିବାରୁ, ସେ ତା’ର ଉତ୍ତର ଦେଇ କହିଛନ୍ତି</span>—</p>
<p class="Shlok-Color">ଅଭିଷେକ୍ଷ୍ୟତି ରାମଂ ତୁ ରାଜା ଯଜ୍ଞଂ ନୁ ଯକ୍ଷ୍ୟତେ।</p>
<p class="Shlok-Color">ଇତ୍ୟହଂ କୃତସଂକଳ୍ପୋ ହୃଷ୍ଟୋ ଯାତ୍ରାମୟାସିଷମ୍ ॥</p>
<p class="Shlok-Color">ତଦିଦଂ ହ୍ୟନ୍ୟଥାଭୂତଂ ବ୍ୟବଦୀର୍ଣ୍ଣଂ ମନୋ ମମ।</p>
<p class="Shlok-Color">ପିତରଂ ଯୋ ନ ପଶ୍ୟାମି ନିତ୍ୟଂ ପ୍ରିୟହିତେ ରତମ୍ ॥</p>
<p class="Shlok-Right">(ବା.ରା. ୨।୭୨।୨୭-୨୮)</p>
<p class="Text-ori">‘‘ମହାରାଜା ରାମଙ୍କ ରାଜ୍ୟାଭିଷେକ କରିବେ ଏବଂ ସ୍ବୟଂ ଯଜ୍ଞ ଅନୁଷ୍ଠାନ କରିବେ ଭାବି ବଡ଼ ଆନନ୍ଦରେ ମାମୁଁଘରୁ ଆସିଥିଲି। କିନ୍ତୁ ଏଠାରେ ମୁଁ ବିପରୀତ କଥା ଦେଖୁଛି। ମୁଁ ମୋ ପ୍ରିୟ ତଥା ହିତକାମୀ ପିତାଙ୍କୁ ଦେଖୁନାହିଁ। ମୋର ମନସ୍କାମନା ଅନ୍ୟଥା ହୋଇଯାଇଛି। ମୋ ହୃଦୟ ବିଦୀର୍ଣ୍ଣ ହୋଇଯାଉଛି।’’</p>
<p class="Sub-Heading" xml:lang="en-US">ଭ୍ରାତୃଭକ୍ତି</p>
<p class="Text-ori"><span>ଏପରିଭାବରେ ପିତାଙ୍କ ନିମନ୍ତେ ଶୋକ କରୁ କରୁ ଭରତଙ୍କ ହୃଦୟରେ ଶ୍ରୀରାମଙ୍କ ପ୍ରତି ପ୍ରେମ ଉଦ୍୷ବେଳିତ ହୋଇଗଲା ଏବଂ ସେ ମାତା କୈକେୟୀଙ୍କୁ କହିଲେ</span>—</p>
<p class="Shlok-Color">ଯୋ ମେ ଭ୍ରାତା ପିତା ବନ୍ଧୁର୍ଯସ୍ୟ ଦାସୋଽସ୍ମି ସମ୍ମତଃ।</p>
<p class="Shlok-Color">ତସ୍ୟ ମାଂ ଶୀଘ୍ରମାଖ୍ୟାହି ରାମସ୍ୟାକ୍ଳିଷ୍ଟକର୍ମଣଃ ॥</p>
<p class="Shlok-Color">ପିତା ହି ଭବତି ଜ୍ୟେଷ୍ଠୋ ଧର୍ମମାର୍ଯ୍ୟସ୍ୟ ଜାନତଃ।</p>
<p class="Shlok-Color">ତସ୍ୟ ପାଦୌ ଗ୍ରହୀଷ୍ୟାମି ସ ହୀଦାନୀଂ ଗତିର୍ମମ ॥</p>
<p class="Shlok-Right">(ବା.ରା. ୨।୭୨।୩୨-୩୩)</p>
<p class="Text-ori">‘‘ଯେ ମୋର ଭ୍ରାତା, ପିତା, ବନ୍ଧୁ ଏବଂ ଯାହାଙ୍କର ମୁଁ ପରମପ୍ରିୟ ଦାସ, ସେହି ପବିତ୍ରକର୍ମା ରାମଚନ୍ଦ୍ରଙ୍କ ନିକଟକୁ ମୁଁ ଆସିଥିବା କଥା କହି ପଠାଅ। ଧର୍ମଜ୍ଞ ଶ୍ରେଷ୍ଠ ପୁରୁଷଙ୍କ ପକ୍ଷରେ ଜ୍ୟେଷ୍ଠଭ୍ରାତା ପିତାସଦୃଶ ଅଟନ୍ତି। ମୁଁ ତାଙ୍କର ପାଦ ବନ୍ଦନା କରିବି। ସେହିଁ ବର୍ତ୍ତମାନ ମୋର ଏକମାତ୍ର ଆଶ୍ରୟ।’’</p>
<p class="Text-ori">ଏହା ଶୁଣି କୈକେୟୀ ଯଥାଯଥଭାବରେ ସମୁଦାୟ ଘଟଣା ବର୍ଣ୍ଣନା କରି ତାଙ୍କୁ ରାଜତ୍ବ ଗ୍ରହଣ କରିବା ନିମନ୍ତେ କହିଲେ।</p>
<p class="Text-ori"><span>କୈକେୟୀଙ୍କ ମୁଖରୁ ରାମ-ଲକ୍ଷ୍ମଣ ଦୁଇଭାଇଙ୍କର ବନଗମନ କଥା ଶୁଣି ଭରତ ଅତ୍ୟନ୍ତ ଦୁଃଖସନ୍ତପ୍ତ ହୋଇଗଲେ। ବ୍ୟାକୁଳ ହୃଦୟରେ ମାତାଙ୍କୁ ନିନ୍ଦା କରି ନାନା ଅପ୍ରିୟ ବାକ୍ୟ କହିବାକୁ ଲାଗିଲେ ଏବଂ କହିଲେ</span>—</p>
<p class="Shlok-Color">ଲୁବ୍ଧାୟା ବିଦିତୋ ମନ୍ୟେ ନ ତେଽହଂ ରାଘବଂ ଯଥା।</p>
<p class="Shlok-Color">ତଥା ହ୍ୟନର୍ଥୋ ରାଜ୍ୟାର୍ଥଂ ତ୍ବୟାନୀତୋ ମହାନୟମ୍ ॥</p>
<p class="Shlok-Right">(ବା.ରା.୨।୭୩।୧୩)</p>
<p class="Text-ori">‘‘ମୋର ମନେହୁଏ, ରାମଙ୍କ ପ୍ରତି ମୋର ଯେଉଁ ସ୍ନେହ ଓ ଭକ୍ତି ରହିଛି, ତାହାର ଗଭୀରତା ତୁ ରାଜ୍ୟଲୋଭ ହେତୁ ବୁଝିପାରିଲୁ ନାହିଁ। ତେଣୁ ତୁ ସାମାନ୍ୟ ରାଜ୍ୟଲୋଭରେ ଏପରି ବିରାଟ ଅନିଷ୍ଟ ଘଟାଇଦେଲୁ।’’</p>
<p class="Text-ori">ଏହାଛଡ଼ା ଭରତ ଆହୁରି ମଧ୍ୟ ନାନା କଥା ମାତା କୈକେୟୀଙ୍କୁ କହିଲେ। ତା’ପରେ ଭରତ ମାତା କୌଶଲ୍ୟାଙ୍କୁ ସାକ୍ଷାତ କରିବାପାଇଁ ଯାଉଥିଲେ, ଠିକ୍ ସେତିକିବେଳେ କୌଶଲ୍ୟା ମଧ୍ୟ ଭରତଙ୍କ ପାଖକୁ ଆସିଗଲେ। ବାଟରେ ମାତା ଓ ପୁତ୍ର ଦୁହିଁଙ୍କର ଭେଟ ହେଲା। ଭରତ କୌଶଲ୍ୟାଙ୍କ କୋଳକୁ ଆଉଜି ପଡ଼ି କାନ୍ଦିବାକୁ ଲାଗିଲେ। ପୁଣି ଶ୍ରୀରାମଙ୍କ ବନବାସ ବିଷୟରେ ତାଙ୍କର ଆଦୌ ସମ୍ମତି ନ ଥିଲା ବୋଲି ନାନାପ୍ରକାର ଶପଥ କରି ତାଙ୍କୁ ଜଣାଇଦେଲେ।</p>
<p class="Text-ori"><span>ମହର୍ଷି ବଶିଷ୍ଠଙ୍କ ଆଜ୍ଞାନୁସାରେ ରାଜା ଦଶରଥଙ୍କ ଅନ୍ତ୍ୟେଷ୍ଟିକ୍ରିୟା ଆୟୋଜିତ ହେଲା। ସେତେବେଳେ ରାଜାଙ୍କ ଶବ ଦେଖି ଭରତ ପୁଣି ଥରେ ବିଳାପ କରି କହିଛନ୍ତି</span>—</p>
<p class="Shlok-Color">କିଂ ତେ ବ୍ୟବସିତଂ ରାଜନ୍ ପ୍ରୋଷିତେ ମୟନାଗତେ।</p>
<p class="Shlok-Color">ବିବାସ୍ୟ ରାମଂ ଧର୍ମଜ୍ଞଂ ଲକ୍ଷ୍ମଣଂ ଚ ମହାବଳମ୍ ॥</p>
<p class="Shlok-Right">(ବା.ରା. ୨।୭୬।୬)</p>
<p class="Text-ori">‘‘ମହାରାଜ ! ମୁଁ ବିଦେଶକୁ ଯାଇଥିଲି ଏବଂ ବିଦେଶରୁ ଫେରି ଆସିବା ପୂର୍ବରୁ ଆପଣ ଧର୍ମଜ୍ଞ ରାମଚନ୍ଦ୍ରଙ୍କୁ ଏବଂ ମହାବଳୀ ଲକ୍ଷ୍ମଣଙ୍କୁ ନିର୍ବାସିତ କରି ଏ କି ବିଚାର କଲେ !’’</p>
<p class="Text-ori">ଭରତ ଏହିପରି ବିଳାପ କରୁଥିବାର ଦେଖି ମହର୍ଷି ବଶିଷ୍ଠ ତାଙ୍କୁ ବହୁତ ବୁଝାଇଲେ। ତା’ପରେ ବିଧିବିଧାନପୂର୍ବକ ରାଜା ଦଶରଥଙ୍କ ଅନ୍ତ୍ୟେଷ୍ଟିକ୍ରିୟା ସଂପନ୍ନ ହେଲା। ନଗରକୁ ଆସି ଦଶଦିନ ପର୍ଯ୍ୟନ୍ତ ଭୂମିରେ ଶୟନ କରି ଭରତ ଅତିଶୟ ଦୁଃଖରେ ସମୟ କଟାଇଲେ।</p>
<p class="Text-ori"><span>ଶ୍ରାଦ୍ଧ ଆଦି କର୍ମ ସରିଯିବା ପରେ ରାଜସଭା ବସିଲା। ମହର୍ଷି ବଶିଷ୍ଠ ଓ ଅନ୍ୟାନ୍ୟ ସଭାସଦ୍୷ଗଣ ଭରତଙ୍କୁ ବୁଝାଇ ଆଗ୍ରହ ସହକାରେ ରାଜ୍ୟଭାର ଗ୍ରହଣ କରିବା ନିମନ୍ତେ କହିଲେ। କିନ୍ତୁ ଭରତ କହିଲେ, ‘‘ଏ ରାଜ୍ୟ ଶ୍ରୀରାମଙ୍କର; ମୁଁ ମଧ୍ୟ ଶ୍ରୀରାମଙ୍କର। ଆପଣମାନେ ମୋତେ ଧର୍ମୋପଦେଶ ଦିଅନ୍ତୁ। ଶ୍ରୀରାମଚନ୍ଦ୍ର ମୋ’ଠାରୁ ସବୁ ଦୃଷ୍ଟିରୁ ବଡ଼। ଏଣୁ</span>—<span></span></p>
<p class="Shlok-Color">ରାମମେବାନୁଗଚ୍ଛାମି ସ ରାଜା ଦ୍ବିପଦାଂ ବରଃ।</p>
<p class="Shlok-Color"><span>ତ୍ରୟାଣାମପି ଲୋକାନାଂ ରାଘବୋ ରାଜ୍ୟମର୍ହତି ॥</span></p>
<p class="shlok-centre-dash-chankyafont">...............................................................</p>
<p class="Shlok">ଯଦି ତ୍ବାର୍ଯ୍ୟଂ ନ ଶକ୍ଷ୍ୟାମି ବିନିବର୍ତ୍ତୟିତୁଂ ବନାତ୍।</p>
<p class="Shlok">ବନେ ତତ୍ରୈବ ବତ୍ସ୍ୟାମି ଯଥାର୍ଯ୍ୟୋ ଲକ୍ଷ୍ମଣସ୍ତଥା ॥</p>
<p class="Shlok">ସର୍ବୋପାୟଂ ତୁ ବର୍ତ୍ତିଷ୍ୟେ ବିନିବର୍ତ୍ତୟିତୁଂ ବଳାତ୍।</p>
<p class="Shlok">ସମକ୍ଷମାର୍ଯ୍ୟମିଶ୍ରାଣାଂ ସାଧୂନାଂ ଗୁଣବର୍ତ୍ତିନାମ୍ ॥</p>
<p class="Shlok-Right">(ବା.ରା. ୨।୮୨। ୧୬, ୧୮,୧୯)</p>
<p class="Text-ori">‘‘ପୁରୁଷୋତ୍ତମ ଶ୍ରୀରଘୁନାଥ କେବଳ ଅଯୋଧ୍ୟାର କ’ଣ, ତିନିଲୋକର ମଧ୍ୟ ରାଜା ହେବାକୁ ଉପଯୁକ୍ତ। ମୁଁ ତାଙ୍କର ହିଁ ଅନୁଗମନ କରିବି। ସେହି ମାନବଶ୍ରେଷ୍ଠ ହିଁ ପ୍ରକୃତ ରାଜା। ଆପଣମାନଙ୍କ ଭଳି ସଦ୍୷ଗୁଣସଂପନ୍ନ ଶ୍ରେଷ୍ଠ ସାଧୁପୁରୁଷଙ୍କ ସମକ୍ଷରେ ଶ୍ରୀରାମଙ୍କୁ ବନରୁ ଫେରାଇ ଆଣିବା ପାଇଁ ମୁଁ ସମସ୍ତ ଉପାୟ ଅବଲମ୍ବନ କରିବି। ଏହାସତ୍ତ୍ବେ ମୁଁ ଯଦି ସେହି ଆର୍ଯ୍ୟ ଶ୍ରୀରାମଚନ୍ଦ୍ରଙ୍କୁ ବନରୁ ଫେରାଇ ଆଣି ନ ପାରିବି, ତେବେ ମୁଁ ମଧ୍ୟ ଆର୍ଯ୍ୟ ଲକ୍ଷ୍ମଣଙ୍କ ପରି ସେହି ବନରେ ବାସ କରି ରହିବି।’’ ସବୁ ସଭାସଦ୍୷ବର୍ଗ ଭରତଙ୍କର ଏପରି ଭ୍ରାତୃପ୍ରେମବୋଳା ବାକ୍ୟ ଶୁଣି ଆନନ୍ଦରେ ଅଶ୍ରୁ ବିସର୍ଜନ କରିବାକୁ ଲାଗିଲେ।</p>
<p class="Text-ori"><span>ଶ୍ରୀରାମଙ୍କୁ ଫେରାଇ ଆଣିବା ପାଇଁ ଭରତ ସଦଳବଳେ ଚିତ୍ରକୂଟକୁ ଯାତ୍ରା କଲେ। ବାଟରେ ନିଷାଦରାଜ ଗୁହଙ୍କ ସହିତ ତାଙ୍କର ଭେଟ ହେଲା। ଭରତଙ୍କ ସହିତ ଆସୁଥିବା ଚତୁରଙ୍ଗିଣୀ ସେନା ଦେଖି ଗୁହଙ୍କ ମନରେ ସନ୍ଦେହ ଜାତ ହେଲା ଏବଂ ସେ ତାଙ୍କ ନିକଟରେ ନିଜ ସନ୍ଦେହ ପ୍ରକାଶ କଲେ। ତେଣୁ ନିର୍ମଳସ୍ବଭାବ ଭରତ ମଧୁର ବଚନରେ ନିଷାଦରାଜ ଗୁହଙ୍କୁ କହିଲେ</span>—</p>
<p class="Shlok-Color">ମା ଭୂତ୍ ସ କାଳୋ ଯତ୍ କଷ୍ଟଂ ନ ମାଂ ଶଙ୍କିତୁମର୍ହସି।</p>
<p class="Shlok-Color">ରାଘବଃ ସ ହି ମେ ଭ୍ରାତା ଜ୍ୟେଷ୍ଠଃ ପିତୃସମୋ ମତଃ ॥</p>
<p class="Shlok-Color">ତଂ ନିବର୍ତ୍ତୟିତୁଂ ଯାମି କାକୁତ୍୷ସ୍ଥଂ ବନବାସିନମ୍ ॥</p>
<p class="Shlok-Right">(ବା.ରା. ୨।୮୫।୯-୧୦)</p>
<p class="Text-ori"><span>‘‘ନିଷାଦରାଜ ! ରଘୁକୁଳଭୂଷଣ ଶ୍ରୀରାମ ମୋର ଜ୍ୟେଷ୍ଠ ଭ୍ରାତା ଏବଂ ପିତା ସମାନ। ସୁତରାଂ ମୁଁ ତାଙ୍କର କିଛି କ୍ଷତି କରିବି ବୋଲି ତୁମେ କୌଣସି ଶଙ୍କା କରିବା ଉଚିତ ନୁହେଁ। ମୋର ତାଙ୍କ ପ୍ରତି ଦ୍ବେଷ ଜାତ ହେବ, ଏପରି ଦୁଃଖଦାୟକ ସମୟ ନ ଆସୁ। ମୁଁ ତୁମକୁ ସତ କହୁଛି। ମୁଁ ବନବାସୀ ଶ୍ରୀରାମଙ୍କୁ ବନବାସରୁ ଫେରାଇ ଆଣିବାକୁ ଯାଉଛି; ତୁମେ ଅନ୍ୟଥା ଭାବିବା ଉଚିତ ନୁହେଁ।’’ ଭରତଙ୍କ କଥା ଶୁଣି ନିଷାଦରାଜ ଗୁହଙ୍କ ମୁଖ ପ୍ରସନ୍ନ ହୋଇଗଲା। ସେ ଆନନ୍ଦିତ ହୋଇ ଭରତଙ୍କୁ କହିଲେ</span>—<span></span></p>
<p class="Shlok-Color">ଧନ୍ୟସ୍ତ୍ବଂ ନ ତ୍ବୟା ତୁଲ୍ୟଂ ପଶ୍ୟାମି ଜଗତୀତଳେ।</p>
<p class="Shlok-Color">ଅଯତ୍ନାଦାଗତଂ ରାଜ୍ୟଂ ଯସ୍ତ୍ବଂ ତ୍ୟକ୍ତୁମିହେଚ୍ଛସି ॥</p>
<p class="Shlok-Right">(ବା.ରା. ୨।୮୫।୧୨)</p>
<p class="Text-ori"><span>‘‘ଆପଣ ଧନ୍ୟ; ଏ ସଂସାରରେ ଆପଣଙ୍କ ପରି ଲୋକ ମୁଁ ଦେଖିନାହିଁ। କାରଣ ଆପଣ ବିନା-ପ୍ରଯତ୍ନରେ ପ୍ରାପ୍ତ ରାଜ୍ୟ ତ୍ୟାଗ କରିଦେବାକୁ ଇଚ୍ଛା କରୁଛନ୍ତି।’’ ଗୁହ ଓ ଭରତଙ୍କ ମଧ୍ୟରେ ବହୁ ସମୟ ପର୍ଯ୍ୟନ୍ତ ଏହିପରି କଥୋପକଥନ ଚାଲିଲା। ଶ୍ରୀରାମଙ୍କ ବିୟୋଗରେ ତାଙ୍କ କଥା ଚିନ୍ତା କରୁ କରୁ ଶୋକାନଳର ସନ୍ତାପ ବଢ଼ିଯିବାରୁ ଭରତଙ୍କର ସଂଜ୍ଞା ଲୋପ ହୋଇଗଲା। ପାଖରେ ବସିଥିବା ଶତ୍ରୁଘ୍ନ ମଧ୍ୟ ତାଙ୍କୁ ଧରି କ୍ରନ୍ଦନ କରିବାକୁ ଲାଗିଲେ ଏବଂ ସଂଜ୍ଞାହୀନ ହୋଇଗଲେ। ଏହା ଦେଖି ନିଷାଦରାଜ ଗୁହ ମନ୍ତ୍ରମୁଗ୍ଧ ହୋଇଗଲେ। କିଛି ସମୟ ପରେ ସଂଜ୍ଞା ଫେରିପାଇ ସୁସ୍ଥଚିତ୍ତରେ ଭରତ ଗୁହଙ୍କୁ ପଚାରିଲେ</span>—</p>
<p class="Shlok-Color">ଭ୍ରାତା ମେ କ୍ବାବସଦ୍ ରାତ୍ରୌ କ୍ବ ସୀତା କ୍ବ ଚ ଲକ୍ଷ୍ମଣଃ।</p>
<p class="Shlok-Color">ଅସ୍ବପଚ୍ଛୟନେ କସ୍ମିନ୍ କିଂ ଭୁକ୍ତ୍ବା ଗୁହ ଶଂସ ମେ ॥</p>
<p class="Shlok-Right">(ବା.ରା. ୨।୮୭।୧୩)</p>
<p class="Text-ori">‘‘ନିଷାଦରାଜ ! ମୋର ଭାଇ ଶ୍ରୀରାମ ସେଦିନ ରାତ୍ରିରେ ସୀତା ଓ ଲକ୍ଷ୍ମଣଙ୍କ ସହିତ କେଉଁଠାରେ ବାସ କରିଥିଲେ ଏବଂ କ’ଣ ଖାଇ କିପରି ଶଯ୍ୟାରେ ଶୟନ କରିଥିଲେ, ତାହା ମୋତେ କହ।’’</p>
<p class="Text-ori"><span>ଭରତ ଏହିପରି ପଚାରିବାରୁ ଗୁହ ଆନନ୍ଦିତ ହୋଇ ସମୁଦାୟ ଘଟଣା ଶୁଣାଇଦେଲେ। ଶ୍ରୀରାମ ଓ ସୀତା ଦୁହେଁ ରାତିରେ ଯେଉଁଠାରେ ଶୋଇଥିଲେ, ସେ ତାଙ୍କୁ ସେହି ଇଙ୍ଗୁଦୀବୃକ୍ଷମୂଳ ଏବଂ କୁଶଶଯ୍ୟା ଦେଖାଇଲେ। ସେହି ସ୍ଥାନ ଦେଖି ଭରତଙ୍କର ଅବସ୍ଥା ବଡ଼ ବିଚିତ୍ର ରୂପ ଧାରଣ କଲା। ସେ ବିଳାପ କରିବାକୁ ଲାଗିଲେ</span>—</p>
<p class="Shlok-Color">ହା ହତୋଽସ୍ମି ନୃଶଂସୋଽସ୍ମି ଯତ୍ ସଭାର୍ଯ୍ୟଃ କୃତେ ମମ।</p>
<p class="Shlok-Color">ଈଦୃଶୀଂ ରାଘବଃ ଶଯ୍ୟାମଧିଶେତେ ହ୍ୟନାଥବତ୍ ॥</p>
<p class="Shlok-Color">ସାର୍ବଭୌମକୁଳେ ଜାତଃ ସର୍ବଲୋକସୁଖାବହଃ।</p>
<p class="Shlok-Color">ସର୍ବପ୍ରିକରସ୍ତ୍ୟକ୍ତ୍ବା ରାଜ୍ୟଂ ପ୍ରିୟମନୁତ୍ତମମ୍ ॥</p>
<p class="Shlok-Color">କଥମିନ୍ଦୀବରଶ୍ୟାମୋ ରକ୍ତାକ୍ଷଃ ପ୍ରିୟଦର୍ଶନଃ।</p>
<p class="Shlok-Color">ସୁଖଭାଗୀ ନ ଦୁଃଖାର୍ହଃ ଶୟିତୋ ଭୁବି ରାଘବଃ ॥</p>
<p class="Shlok-Color">ଧନ୍ୟଃ ଖଳୁ ମହାଭାଗୋ ଲକ୍ଷ୍ମଣଃ ଶୁଭଲକ୍ଷଣଃ।</p>
<p class="Shlok-Color">ଭ୍ରାତରଂ ବିଷମେ କାଳେ ଯୋ ରାମମନୁବର୍ତ୍ତତେ ॥</p>
<p class="Shlok-Right">(ବା.ରା. ୨ା୮୮ା୧୭—୨୦)</p>
<p class="Text-ori">‘‘ହାୟ ଧିକ୍ ! ମୁଁ କି ନୃଶଂସ ! ମୋରି ଲାଗି ଶ୍ରୀରାମ ସତୀ ସୀତାଙ୍କ ସହିତ ଅନାଥଙ୍କ ପରି ଏପରି ଶଯ୍ୟାରେ ଶୟନ କଲେ। ଯେ ସମ୍ରାଟବଂଶରେ ଜନ୍ମଗ୍ରହଣ କରିଛନ୍ତି, ଯେ ସର୍ବଲୋକର ସୁଖବିଧାତା ଏବଂ ସର୍ବଲୋକର ପ୍ରିୟସାଧକ, ଯାହାଙ୍କର ଶରୀର ନୀଳକମଳ ସମାନ, ଚକ୍ଷୁ ରକ୍ତବର୍ଣ୍ଣ ଏବଂ ଯେ ଦେଖିବାକୁ ଅତି ସୁନ୍ଦର, ସେହି ଶ୍ରୀରଘୁନାଥ ସୁଖଭାଗୀ ହୋଇ ମଧ୍ୟ ଅତି ଉତ୍ତମ ସୁଖକର ରାଜ୍ୟ ପରିତ୍ୟାଗ କରି ଏପରି ଦୁଃଖଭାଗୀ ହୋଇ ଭୂମି ଉପରେ ଶୋଇଲେ। ଶୁଭଲକ୍ଷଣସଂପନ୍ନ ଲକ୍ଷ୍ମଣ ବଡ଼ ଭାଗ୍ୟବାନ୍। ଏପରି ବିଷମ ସମୟରେ ଜ୍ୟେଷ୍ଠଭ୍ରାତା ଶ୍ରୀରାମଙ୍କ ସହିତ ରହି ସେ ତାଙ୍କ ସେବା କରୁଛନ୍ତି, ସେଥିପାଇଁ ସେ ବାସ୍ତବିକ ଧନ୍ୟ !’’ ଭରତ ଏହିପରି ଆହୁରି ଅନେକ କଥା କହି ବିଳାପ କଲେ।</p>
<p class="Text-ori"><span>ଆଗକୁ ଯାଇ ଭରତ ଭରଦ୍ବାଜଙ୍କ ଆଶ୍ରମରେ ପହଞ୍ଚିଲେ। ମହର୍ଷି ପ୍ରଥମେ ତାଙ୍କୁ କୁଶଳ ସମ୍ବାଦ ପଚାରିବା ପରେ ଯେଉଁ ପ୍ରଶ୍ନ କଲେ, ସେଥିରେ ଭରତ ଅତ୍ୟନ୍ତ ମର୍ମାହତ ହୋଇପଡ଼ିଲେ। ମହର୍ଷି ପଚାରିଲେ, ‘‘ତୁମେ ଏ ବନକୁ କି ଅଭିପ୍ରାୟରେ ଆସିଛ ? ନିରପରାଧ ଧର୍ମଶୀଳ ଶ୍ରୀରାମ ଓ ଲକ୍ଷ୍ମଣଙ୍କର କୌଣସି ଅନିଷ୍ଟ କରିବାକୁ ତୁମେ ଚାହୁଁନାହଁ ତ ?’’ ଏହା ଶୁଣି ଦୁଃଖରେ ଭରତଙ୍କ ଚକ୍ଷୁ ଲୋତକପୂର୍ଣ୍ଣ ହୋଇଗଲା। ସେ ଗଦ୍୷ଗଦ ବାକ୍ୟରେ ତାଙ୍କୁ ଉତ୍ତର ଦେଲେ</span>—</p>
<p class="Shlok-Color">ହତୋଽସ୍ମି ଯଦି ମାମେବଂ ଭଗବାନପି ମନ୍ୟତେ।</p>
<p class="Shlok-Color">ମତ୍ତୋ ନ ଦୋଷମାଶଙ୍କେ ମୈବଂ ମାମନୁଶାଧି ହି ॥</p>
<p class="Shlok-Color">ନ ଚୈତଦିଷ୍ଟଂ ମାତା ମେ ଯଦବୋଚନ୍ ମଦନ୍ତରେ।</p>
<p class="Shlok-Color">ନାହମେତେନ ତୁଷ୍ଟଶ୍ଚ ନ ତଦ୍୷ବଚନମାଦଦେ ॥</p>
<p class="Shlok-Color">ଅହଂ ତୁ ତଂ ନରବ୍ୟାଘ୍ରମୁପଯାତଃ ପ୍ରସାଦକଃ।</p>
<p class="Shlok-Color">ପ୍ରତିନେତୁମଯୋଧ୍ୟାୟଂ ପାଦୌ ଚାସ୍ୟାଭିବନ୍ଦିତୁମ୍ ॥</p>
<p class="Shlok-Color">ତଂ ମାମେବଂଗତଂ ମତ୍ବା ପ୍ରସାଦଂ କର୍ତ୍ତୁମର୍ହସି।</p>
<p class="Shlok-Color">ଶଂସ ମେ ଭଗବନ୍ ରାମଃ କ୍ବ ସଂପ୍ରତି ମହୀପତିଃ ॥</p>
<p class="Shlok-Right">(ବା.ରା. ୨ା୯୦ା୧୫—୧୮)</p>
<p class="Text-ori">‘‘ଭଗବନ୍ ! ଯଦି ଆପଣ ମଧ୍ୟ ମୋତେ ଏହିପରି ଅପରାଧୀ ବୋଲି ମନେକରନ୍ତି, ତେବେ ମୋ ଜୀବନ ବୃଥା ! ମୋ’ଠାରୁ ଆପଣ କୌଣସି ଦୋଷ ଆଶଙ୍କା କରନ୍ତୁ ନାହିଁ। ମୋ ଅନୁପସ୍ଥିତିରେ ମୋର ମା’ ଯାହା କହିଛନ୍ତି ବା କରିଛନ୍ତି, ତାହା ମୋର ଅଭିମତ ନୁହେଁ; ମୁଁ ସେଥିରେ କେବେ ଖୁସୀ ନୁହେଁ ବା ତାଙ୍କର ସେ କଥାକୁ ମଧ୍ୟ ମୁଁ ମାନି ନାହିଁ। ମୁଁ ସେହି ପୁରୁଷଶ୍ରେଷ୍ଠ ଶ୍ରୀରାମଙ୍କୁ ପ୍ରସନ୍ନ କରିବା ନିମନ୍ତେ ଓ ତାଙ୍କ ଚରଣ ବନ୍ଦନା କରିବା ନିମନ୍ତେ ଏବଂ ତାଙ୍କୁ ଅଯୋଧ୍ୟାକୁ ଫେରାଇ ଆଣିବା ନିମନ୍ତେ ଆସିଛି। ଭଗବନ୍ ! ମୋର ଏହାହିଁ ଏକମାତ୍ର ଉଦ୍ଦେଶ୍ୟ ଜାଣି ଆପଣ ପ୍ରସନ୍ନ ହୁଅନ୍ତୁ; ମୋ’ପ୍ରତି କୃପା କରନ୍ତୁ ଏବଂ ମହାରାଜ ଶ୍ରୀରାମଚନ୍ଦ୍ର ବର୍ତ୍ତମାନ କେଉଁଠାରେ ଅଛନ୍ତି, ମୋତେ କହନ୍ତୁ।’’</p>
<p class="Text-ori"><span>ଏହା ଶୁଣି ଭରଦ୍ବାଜ ଅତ୍ୟନ୍ତ ପ୍ରସନ୍ନ ହୋଇ ଭରତଙ୍କୁ ପ୍ରଶଂସା କରି କହିଲେ</span>—</p>
<p class="Shlok-Color">ଜାନେ ଚୈତନ୍୷ମନଃସ୍ଥଂ ତେ ଦୃଢୀକରଣମସ୍ତ୍ବିତି।</p>
<p class="Shlok-Color">ଅପୃଚ୍ଛଂ ତ୍ବାଂ ତବାତ୍ୟର୍ଥଂ କୀର୍ତ୍ତିଂ ସମଭିବର୍ଧୟନ୍ ॥</p>
<p class="Shlok-Right">(ବା.ରା. ୨ା୯୦ା୨୧)</p>
<p class="Text-ori">‘‘ଭରତ ! ଏହା ଯେ ତୁମର ମନୋଗତ ଭାବ, ତାହା ମୁଁ ଜାଣେ। ତଥାପି ତାକୁ ଦୃଢ଼ୀଭୂତ କରିବା ପାଇଁ ଏବଂ ତୁମ କୀର୍ତ୍ତିକୁ ଆହୁରି ପରିବର୍ଦ୍ଧିତ କରିବା ପାଇଁ ମୁଁ ଏପରି ପ୍ରଶ୍ନ କରିଥିଲି।’’ ତା’ପରେ ଆହୁରି ଅନେକ କଥା ଆଲୋଚିତ ହେଲା। ଭରଦ୍ବାଜଙ୍କର ଅତିଶୟ ଆଗ୍ରହ ହେତୁ ଭରତଙ୍କୁ ତାଙ୍କ ଆତିଥ୍ୟ ସ୍ବୀକାର କରିବାକୁ ପଡ଼ିଲା। ମୁନିବର ବଡ଼ ବିଚିତ୍ର ଢଙ୍ଗରେ ସେନା ଓ ପରିବାର ସମେତ ଭରତଙ୍କର ଅତିଥିସତ୍କାର କଲେ। ସେ ରାତିଟି ମହା ଆନନ୍ଦରେ କଟିଗଲା।</p>
<p class="Text-ori"><span>ସେହି ପ୍ରସଙ୍ଗରେ ଏକଥା ମଧ୍ୟ ଆସେ</span>—</p>
<p class="Shlok-Color">ତତ୍ର ରାଜାସନଂ ଦିବ୍ୟଂ ବ୍ୟଜନଂ ଛତ୍ରମେବ ଚ।</p>
<p class="Shlok-Color">ଭରତୋ ମନ୍ତ୍ରିଭିଃ ସାର୍ଧମଭ୍ୟବବର୍ତ୍ତତ ରାଜବତ୍ ॥</p>
<p class="Shlok-Color">ଆସନଂ ପୂଜୟାମାସ ରାମାୟାଭିପ୍ରଣମ୍ୟ ଚ।</p>
<p class="Shlok-Color">ବାଳବ୍ୟଜନମାଦୟା ନ୍ୟଷୀଦତ୍ ସଚିବାସନେ ॥</p>
<p class="Shlok-Right">(ବା.ରା. ୨ା୯୧ା୩୮-୩୯)</p>
<p class="Text-ori">ସେହି ରାଜମହଲରେ (ଯାହା ମୁନି ନିଜ ଯୋଗବଳରେ ରଚନା କରିଥିଲେ) ଯେଉଁ ଦିବ୍ୟ ରାଜସିଂହାସନ, ଛତ୍ର ଏବଂ ଚାମର ଥିଲା, ଭରତ ମନ୍ତ୍ରୀମାନଙ୍କ ସହିତ ସେସବୁକୁ ରାଜା ରାମଙ୍କର ବୋଲି ମନେକରି ସମ୍ମାନ ପ୍ରଦର୍ଶନ କଲେ। ସେ ରାମଙ୍କ ଉଦ୍ଦେଶ୍ୟରେ ପ୍ରଣାମ କରି ସେହି ରାଜାସନକୁ ପୂଜା କଲେ ଏବଂ ଚାମର ହାତରେ ଧରି ମନ୍ତ୍ରୀଙ୍କ ଆସନରେ ବସିଲେ। ଦେଖନ୍ତୁ, କେତେ ଉନ୍ନତ ଭାବନା ଓ ଭକ୍ତି ! କିପରି ପବିତ୍ର ଭାବ ! କେତେ ନିରଭିମାନିତା ଓ କେତେ ତ୍ୟାଗ !</p>
<p class="Text-ori"><span>ଭରତ ଯେତେବେଳେ ଚିତ୍ରକୂଟ ନିକଟରେ ପହଞ୍ଚିଲେ, ସେହି ସମୟରେ ଆକାଶରେ ଧୂଳି ଉଡୁଥିବାର ଦେଖି ଶ୍ରୀରାମ ଲକ୍ଷ୍ମଣଙ୍କୁ ତାହାର କାରଣ ବୁଝିଆସିବାକୁ କହିଲେ। ଲକ୍ଷ୍ମଣ ତ୍ବରାନ୍ବିତ ହୋଇ ଗୋଟିଏ କୁସୁମିତ ଶାଳବୃକ୍ଷରେ ଆରୋହଣ କରି ଚତୁର୍ଦ୍ଦିଗକୁ ନିରୀକ୍ଷଣ କଲେ ଏବଂ ଜାଣିଲେ ଯେ, ଭରତ ଅଶ୍ବଗଜପୂର୍ଣ୍ଣ ରଥଧ୍ବଜବିଭୂଷିତ ବିଶାଳ ସେନା ସହିତ ଆସୁଛନ୍ତି। ତାଙ୍କ ପ୍ରତି ସନ୍ଦେହ ପ୍ରକଟ କରି ସେ କଠୋର ବଚନ କହିବାକୁ ଲାଗିଲେ। ତାହା ଦେଖି ଶ୍ରୀରାମ ଭରତଙ୍କ ଗୁଣ ଓ ପ୍ରେମର ପ୍ରଶଂସା କରି କହିଲେ</span>—</p>
<p class="Shlok-Color">ପ୍ରାପ୍ତକାଳଂ ଯଥୈଷୋଽସ୍ମାନ୍ ଭରତୋ ଦ୍ରଷ୍ଟୁମର୍ହତି।</p>
<p class="Shlok-Color">ଅସ୍ମାସୁ ମନସାପ୍ୟେଷ ନାହିତଂ କିଞ୍ଚିଦାଚରେତ୍ ॥</p>
<p class="Shlok-Color">ବିପ୍ରିୟଂ କୃତପୂର୍ବଂ ତେ ଭରତେନ କଦା ନୁ କିମ୍।</p>
<p class="Shlok-Color">ଈଦୃଶଂ ବା ଭୟଂ ତେଽଦ୍ୟ ଭରତଂ ଯଦ୍ ବିଶଙ୍କସେ ॥</p>
<p class="Shlok-Color">ନ ହି ତେ ନିଷ୍ଠୁରଂ ବାଚ୍ୟୋ ଭରତୋ ନାପ୍ରିୟଂ ବଚଃ।</p>
<p class="Shlok-Color">ଅହଂ ହ୍ୟପ୍ରିୟମୁକ୍ତଃ ସ୍ୟାଂ ଭରତସ୍ୟାପ୍ରିୟେ କୃତେ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ଯଦି ରାଜ୍ୟସ୍ୟ ହେତୋସ୍ତ୍ବମିମାଂ ବାଚଂ ପ୍ରଭାଷସେ।</p>
<p class="Shlok-Color">ବକ୍ଷ୍ୟାମି ଭରତଂ ଦୃଷ୍ଟ୍ବା ରାଜ୍ୟମସ୍ମୈ ପ୍ରଦୟୀତାମ୍ ॥</p>
<p class="Shlok-Color">ଉଚ୍ୟମାନୋ ହି ଭରତୋ ମୟା ଲକ୍ଷ୍ମଣ ତଦ୍୎ବଚଃ।</p>
<p class="Shlok-Color">ରାଜ୍ୟମସ୍ମୈ ପ୍ରଯଚ୍ଛେତି ବାଢମିତ୍ୟେବ ମଂସ୍ୟତେ ॥</p>
<p class="Shlok-Right">(ବା.ରା. ୨ା୯୭ା୧୩—୧୫, ୧୭-୧୮)</p>
<p class="Text-ori">‘‘ବର୍ତ୍ତମାନ ଆମକୁ ଦେଖିବାକୁ ଭରତ ଯେଉଁ ଆସୁଛନ୍ତି, ତାହା ତାଙ୍କ ପକ୍ଷରେ ଉଚିତ ହିଁ ହୋଇଛି। ଭରତ କ’ଣ ପୂର୍ବେ ତୁମ ପ୍ରତି କୌଣସି ଅନିଷ୍ଟ ଆଚରଣ କରିଛନ୍ତି ଯେ, ତୁମେ ତାଙ୍କୁ ଏପରି ଭୟ କରୁଛ ଓ ତାଙ୍କ ବିଷୟରେ ଶଙ୍କା କରୁଛ ? ଭରତଙ୍କୁ କୌଣସି ପ୍ରକାର ନିଷ୍ଠୁର ବା ଅପ୍ରିୟ କଥା କହିବା ତୁମର ଉଚିତ ନୁହେଁ। ଭରତଙ୍କୁ ଅପ୍ରିୟ କଥା କହିଲେ, ତାହା ମୋତେହିଁ କୁହାହେବ ବୋଲି ଜାଣ କିମ୍ବା ଭରତଙ୍କ ପ୍ରତି କୌଣସି ପ୍ରତିକୂଳ ଆଚରଣ କଲେ, ତାହା ମୋ ପ୍ରତି କରାଯିବ ବୋଲି ଜାଣ। ତୁମେ ଯଦି ରାଜ୍ୟ ପାଇଁ ଏପରି କଥା କହୁଥାଅ, ତେବେ ମୁଁ ଭରତଙ୍କୁ ଦେଖିଲେ କହିବି, ‘ଲକ୍ଷ୍ମଣଙ୍କୁ ହିଁ ରାଜ୍ୟ ଦିଅ।’ ମୁଁ ଯଦି ଭରତଙ୍କୁ କହେ, ‘ଲକ୍ଷ୍ମଣଙ୍କୁ ରାଜ୍ୟ ଦିଅ’, ତେବେ ସେ ନିଶ୍ଚୟ ତାହାହିଁ ହେଉ ବୋଲି କହି ମୋ କଥାକୁ ଅନୁମୋଦନ କରିବେ ଏବଂ ତୁମକୁ ରାଜ୍ୟ ସମର୍ପି ଦେବେ।’’</p>
<p class="Text-ori">ଏହିପରି ଭାବରେ ଯଦିଓ ଭରତ ସର୍ବଥା ସାଧୁ ଓ ନିର୍ଦ୍ଦୋଷ ଥିଲେ, ତଥାପି ତାଙ୍କୁ ସମସ୍ତଙ୍କ ସନ୍ଦେହର ଶିକାର ହେବାକୁ ପଡିଥିଲା। ଭରତଙ୍କ ପରି ଜଣେ ସର୍ବଥା ନିଃସ୍ପୃହ, ଧର୍ମାତ୍ମା ଏବଂ ତ୍ୟାଗୀ ମହାପୁରୁଷ ଏପରି ସମସ୍ତଙ୍କ ସନ୍ଦେହର ଶିକାର ହେବା ପୃଥିବୀ ଇତିହାସରେ ଏକ ଅପୂର୍ବ କଥା। ଏହା ସତ୍ତ୍ବେ ଭରତ ସବୁ ସହିଯାଇଛନ୍ତି। ଧନ୍ୟ ତାଙ୍କ ପ୍ରେମ ! ଧନ୍ୟ ତାଙ୍କ ପ୍ରଭୁଭକ୍ତି !! ଏବଂ ଧନ୍ୟ ତାଙ୍କ ସହିଷ୍ଣୁତା !!</p>
<p class="Text-ori"><span>ଏପଟେ ଭରତ ଭାଇ ଶତ୍ରୁଘ୍ନ, ଗୁହ ଏବଂ ପ୍ରଧାନ ପ୍ରଧାନ ମନ୍ତ୍ରୀମାନଙ୍କୁ ଶ୍ରୀରାମଙ୍କ ଆଶ୍ରମ ଅନ୍ବେଷଣ କରିବା ନିମନ୍ତେ ଆଦେଶ ଦେଇ କହିଲେ</span>—</p>
<p class="Shlok-Color">ଯାବନ୍ନ ଚନ୍ଦ୍ରସଂକାଶଂ ତଦ୍ ଦ୍ରକ୍ଷ୍ୟାମି ଶୁଭାନନମ୍।</p>
<p class="Shlok-Color">ଭ୍ରାତୁଃ ପଦ୍ମବିଶାଳାକ୍ଷଂ ନ ମେ ଶାନ୍ତିର୍ଭବିଷ୍ୟତି ॥</p>
<p class="shlok-centre-dash-chankyafont">...............................................................</p>
<p class="Shlok-Color">ଯାବନ୍ନ ଚରଣୌ ଭ୍ରାତୁଃ ପାର୍ଥିବବ୍ୟଞ୍ଜନାନ୍ବିତୌ।</p>
<p class="Shlok-Color">ଶିରସା ପ୍ରଗ୍ରହୀଷ୍ୟାମି ନ ମେ ଶାନ୍ତିର୍ଭବିଷ୍ୟତି ॥</p>
<p class="Shlok-Color">ଯାବନ୍ନ ରାଜ୍ୟେ ରାଜ୍ୟାର୍ହଃ ପିତୃପୈତାମହେ ସ୍ଥିତଃ।</p>
<p class="Shlok-Color">ଅଭିଷିକ୍ତୋ ଜଳକ୍ଳିନୋ ନ ମେ ଶାନ୍ତିର୍ଭବିଷ୍ୟତି ॥</p>
<p class="Shlok-Right">(ବା.ରା. ୨ା୯୮ା୭, ୯-୧୦)</p>
<p class="Text-ori">‘‘ମୁଁ ଯେପର୍ଯ୍ୟନ୍ତ ଶ୍ରୀରାମ, ମହାବଳୀ ଲକ୍ଷ୍ମଣ ଏବଂ ମହାଭାଗ୍ୟବତୀ ସୀତାଙ୍କୁ ନ ଦେଖିବି, ସେପର୍ଯ୍ୟନ୍ତ ମୋତେ ଶାନ୍ତି ମିଳିବ ନାହିଁ। ଯେ ପର୍ଯ୍ୟନ୍ତ ମୁଁ ଭ୍ରାତା ଶ୍ରୀରାମଙ୍କର ପଦ୍ମପଳାଶଲୋଚନ ଏବଂ ଚନ୍ଦ୍ରସଦୃଶ ସୁଶୋଭିତ ଶୁଭ ବଦନମଣ୍ଡଳ ନ ଦେଖିଛି, ସେପର୍ଯ୍ୟନ୍ତ ମୋତେ ଶାନ୍ତି ମିଳିବ ନାହିଁ। ମୁଁ ଯେପର୍ଯ୍ୟନ୍ତ ନିଜ ଭ୍ରାତା ଶ୍ରୀରାମଙ୍କର ରାଜଲକ୍ଷଣସମନ୍ବିତ ପାଦଯୁଗଳକୁ ପ୍ରଣାମ କରି ବନ୍ଦନା ନ କରିଛି, ସେପର୍ଯ୍ୟନ୍ତ ମୋତେ ଶାନ୍ତି ମିଳିବ ନାହିଁ। ରାଜ୍ୟର ପ୍ରକୃତ ଅଧିକାରୀ ଭଗବାନ ଶ୍ରୀରାମ ନିଜ ପିତୃପିତାମହଙ୍କ ସିଂହାସନରେ ବସି ଅଭିଷେକ-ଜଳରେ ସିକ୍ତ ନ ହେବାଯାଏ, ମୋତେ ଶାନ୍ତି ମିଳିବ ନାହିଁ।’’</p>
<p class="Text-ori">ମହାବାହୁ, ମହାତେଜା, ନରଶ୍ରେଷ୍ଠ ଭରତ ଏହା କହି ପାଦରେ ଚାଲି ଚାଲି ଶ୍ରୀରାମଙ୍କୁ ଅନ୍ବେଷଣ କରିବା ନିମନ୍ତେ ସେହି ଗହନ ବନରେ ପ୍ରବେଶ କଲେ। ପୁଷ୍ପଶୋଭିତ ଏକ ଉଚ୍ଚ ଶାଳବୃକ୍ଷରେ ଆରୋହଣ କରି ସେ ଦୂରରୁ ଶ୍ରୀରାମଙ୍କ ଆଶ୍ରମକୁ ଏବଂ ସେଠାରେ ବସିଥିବା ଶ୍ରୀରାମଙ୍କୁ ଦେଖିଲେ। ତାଙ୍କୁ ଦେଖି ଭରତଙ୍କ ଭିତରେ ନୂତନ ପ୍ରାଣର ସଞ୍ଚାର ହେଲା। ସେ ଅତ୍ୟନ୍ତ ଆନନ୍ଦିତ ହୋଇ ନିଷାଦରାଜ ଗୁହଙ୍କୁ ସଙ୍ଗରେ ଧରି ଯଥାଶୀଘ୍ର ତପସ୍ବିଜନସେବିତ ରାମାଶ୍ରମ ଅଭିମୁଖେ ଗମନ କଲେ।</p>
<p class="Text-ori"><span>ଶ୍ରୀରାମଙ୍କ ପର୍ଣ୍ଣକୁଟୀର ସମୀପରେ ପ୍ରବେଶ କରି, ଭରତ ମୁହୂର୍ତ୍ତେ କାଳ ଭଲଭାବରେ ଲକ୍ଷ୍ୟ କରି ସସାଗରାଧରାର ଅଧିନାୟକ, ଧର୍ମପରାୟଣ, ଧର୍ମଚାରୀ, ଧର୍ମନିଷ୍ଠ, ଧର୍ମଶୀଳ, ଧର୍ମଜ୍ଞ, ଧର୍ମକୃତ୍, ଧର୍ମଭୃତ୍, ଧର୍ମରକ୍ଷକ, ଧର୍ମପାଳକ, ଧର୍ମସଂସ୍ଥାପକ ଭଗବାନ ଶ୍ରୀରାମ ସୀତା ଓ ଲକ୍ଷ୍ମଣଙ୍କ ସହିତ ଏକ ଚତୁଷ୍କୋଣ ମଣ୍ଡପ ଉପରେ ବସିଥିବାର ଦେଖିଲେ। ସେ ଦେଖିଲେ ଜଟାଧାରୀ ଶ୍ରୀରାମ ବକ୍କଳବସ୍ତ୍ର ପିନ୍ଧିଓ କୃଷ୍ଣାଜିନ ଧାରଣ କରି, ଅଗ୍ନି ପରି ତେଜରେ ଶୋଭମାନ ହୋଇ ବସିଛନ୍ତି। ତାଙ୍କର ସିଂହ ସମାନ ସ୍କନ୍ଧ, ଦୀର୍ଘ ବାହୁ ଓ ପଦ୍ମତୁଲ୍ୟ ନେତ୍ର ଅତି କମନୀୟ। ଶ୍ରୀରାମଙ୍କୁ ଏହି ଅବସ୍ଥାରେ ଦେଖିବାମାତ୍ରେ ଭରତ ଦୁଃଖ ଓ ଶୋକାଭିଭୂତ ହୋଇ ତାଙ୍କ ଆଡ଼କୁ ଦୌଡ଼ିଗଲେ। ଭ୍ରାତା ରାମଙ୍କୁ ନିକଟରୁ ଦେଖିବାକ୍ଷଣି ସେ ଶୋକ ସମ୍ବରଣ କରିବାକୁ ଅସମର୍ଥ ହୋଇ, ଆର୍ତ୍ତଭାବରେ ବିଳାପ କରି ବାଷ୍ପ ଗଦ୍୷ଗଦ୍ ସ୍ବରରେ କହିଲେ</span>—</p>
<p class="Shlok-Color">ଯଃ ସଂସଦି ପ୍ରକୃତିଭିର୍ଭବେଦ୍୷ୟୁକ୍ତ ଉପାସିତୁମ୍।</p>
<p class="Shlok-Color">ବନୈର୍ମୃଗୈରୁପାସୀନଃ ସୋଽୟମାସ୍ତେ ମମାଗ୍ରଜଃ ॥</p>
<p class="Shlok-Color">ବାସୋଭିର୍ବହୁସାହସ୍ରୈର୍ଯୋ ମହାମ ପୁରୋଚିତଃ।</p>
<p class="Shlok-Color">ମୃଗାଜିନେ ସୋଽୟମିହ ପ୍ରବସ୍ତେ ଧର୍ମମାଚରନ୍ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ମନ୍ନିମିତ୍ତମିଦଂ ଦୁଃଖଂ ପ୍ରାପ୍ତୋ ରାମଃ ସୁଖୋଚିତଃ।</p>
<p class="Shlok-Color">ଧିଗ୍ ଜୀବିତଂ ନୃଶଂସସ୍ୟ ମମ ଲୋକବିଗର୍ହିତମ୍ ॥</p>
<p class="Shlok-Right">(ବା.ରା. ୨ା୯୯ା୩୧-୩୨, ୩୬)</p>
<p class="Text-ori">‘‘ହାୟ ! ରାଜସଭା ମଧ୍ୟରେ ବସି ପ୍ରଜା ଓ ଅମାତ୍ୟବର୍ଗଙ୍କ ଦ୍ବାରା ଉପାସିତ ହୋଇ ସମ୍ମାନ ପାଇବାପାଇଁ ଯେ ଉପଯୁକ୍ତ, ମୋର ସେହି ଜ୍ୟେଷ୍ଠଭ୍ରାତା ଆଜି ବନ୍ୟପଶୁମାନଙ୍କ ସହିତ ହେଇଟି ଏଠାରେ ବାସ କରୁଛନ୍ତି। ପୂର୍ବେ ଯେ ବହୁସହସ୍ର ମୂଲ୍ୟବାନ୍ ବସ୍ତ୍ରଦ୍ବାରା ଅଳଙ୍କୃତ ହେଉଥିଲେ, ସେହି ମହାତ୍ମା ଆଜି ଧର୍ମାଚରଣ ଉଦ୍ଦେଶ୍ୟରେ କେବଳ ଦୁଇଖଣ୍ଡ ମୃଗଚର୍ମ ଧାରଣ କରି ରହୁଛନ୍ତି। ସୁଖରେ ବଢ଼ିଥିବା ଶ୍ରୀରାମ ଆଜି ମୋରି ଲାଗି ଏତେ ଦୁଃଖ ପାଉଛନ୍ତି। ସୁତରାଂ ଲୋକନିନ୍ଦିତ ମୋର ଏହି ନୃଶଂସ ଜୀବନକୁ ଧିକ୍।’’</p>
<p class="Text-ori"><span>ଏହିପରି ଅତ୍ୟନ୍ତ ବ୍ୟାକୁଳ ଭାବରେ ବିଳାପ କରି ଭରତ ମ୍ରିୟମାଣ ହୋଇପଡ଼ିଲେ। ତାଙ୍କ ନୟନରୁ ଲୋତକଧାରା ବହିବାକୁ ଲାଗିଲା ଏବଂ ମୁଖ ଅଶ୍ରୁସିକ୍ତ ହୋଇଗଲା। ସେ ଅତ୍ୟନ୍ତ ଦୁଃଖାଭିଭୂତ ହୋଇଯିବାରୁ ଶ୍ରୀରାମଙ୍କ ଚରଣ ପର୍ଯ୍ୟନ୍ତ ପହଞ୍ଚି ନ ପାରି ‘‘ହା ଆର୍ଯ୍ୟ !’’</span>—<span>ବୋଲି ଥରେ କହିଦେଇ ତଳେ ପଡ଼ିଗଲେ। ସେ ଆଉ କିଛି କହିପାରିଲେ ନାହିଁ। ଶତ୍ରୁଘ୍ନ ମଧ୍ୟ କାନ୍ଦି କାନ୍ଦି ଶ୍ରୀରାମଙ୍କର ଚରଣ ବନ୍ଦନା କଲେ। ଜଟା ଓ ବଳ୍୷କଳଧାରୀ ଭରତଙ୍କୁ ହାତ ଯୋଡ଼ି ତଳେ ପଡ଼ିଥିବାର ଦେଖି ଶ୍ରୀରାମ ବହୁ କଷ୍ଟରେ ତାଙ୍କୁ ଚିହ୍ନିଲେ। ଦୁଇଭାଇଙ୍କୁ ସେ ତଳୁ ଉଠାଇଲେ ଏବଂ ସେମାନଙ୍କୁ କୁଣ୍ଠାଇ ପକାଇଲେ। ଭରତଙ୍କ ଆଚରଣ ଦେଖି ବନବାସୀମାନେ ଅଶ୍ରୁମୋଚନ କରିବାକୁ ଲାଗିଲେ।</span></p>
<p class="Text-ori"><span>ତା’ପରେ ରଘୁନନ୍ଦନ ଶ୍ରୀରାମ ଭାଇ ଭରତଙ୍କୁ କୋଳରେ ବସାଇ ପଚାରିଲେ, ‘‘ହେ ତାତ ! ତୁମେ ରାଜ୍ୟ ପରିତ୍ୟାଗ କରି ବକ୍କଳବସ୍ତ୍ର, ମୃଗଚର୍ମ ଓ ଜଟାଧାରଣ କରି କାହିଁକି ଏହି ଗହନ ବନକୁ ଆସିଛ, ତାହା ମୋତେ କହ।’’ ଭରତ କର ଯୋଡ଼ି, ପିତାଙ୍କ ମୃତ୍ୟୁ ସମ୍ବାଦ ଜଣାଇ କହିଲେ</span>—</p>
<p class="Shlok-Color">ତଥାନୁପୂର୍ବ୍ୟା ଯୁକ୍ତଶ୍ଚ ଯୁକ୍ତଂ ଚାତ୍ମନି ମାନଦ।</p>
<p class="Shlok-Color">ରାଜ୍ୟଂ ପ୍ରାପ୍ନୁହି ଧର୍ମେଣ ସକାମାନ୍ ସୁହୃଦଃ କୁରୁ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ଏଭିଶ୍ଚ ସଚିବୈଃ ସାର୍ଧଂ ଶିରସା ଯାଚିତୋ ମୟା।</p>
<p class="Shlok-Color">ଭ୍ରାତୁଃ ଶିଷ୍ୟସ୍ୟ ଦାସସ୍ୟ ପ୍ରସାଦଂ କର୍ତ୍ତୁମର୍ହସି ॥</p>
<p class="Shlok-Right">(ବା.ରା. ୨।୧୦୧।୧୦, ୧୨)</p>
<p class="Text-ori">‘‘ସମସ୍ତଙ୍କ ସମ୍ମାନଦାତା ହେ ରଘୁନନ୍ଦନ ! ପରମ୍ପରାନୁସାରେ ତଥା ଯୋଗ୍ୟତା ଦୃଷ୍ଟିରୁ ଆପଣ ହେଉଛନ୍ତି ରାଜ୍ୟଲାଭର ଅଧିକାରୀ। ସୁତରାଂ ନ୍ୟାୟଦୃଷ୍ଟିରୁ ଆପଣ ଧର୍ମାନୁସାରେ ରାଜ୍ୟ ଗ୍ରହଣ କରି ନିଜ ସୁହୃଦମାନଙ୍କ ମନୋରଥ ପୂର୍ଣ୍ଣ କରନ୍ତୁ। ମୁଁ ଏହି ମନ୍ତ୍ରୀମାନଙ୍କ ସହିତ ଆପଣଙ୍କୁ ନତମସ୍ତକ ହୋଇ ପ୍ରାର୍ଥନା କରୁଛି। ମୁଁ ଆପଣଙ୍କର କନିଷ୍ଠ ଭ୍ରାତା, ଶିଷ୍ୟ ଏବଂ ଦାସ; ସୁତରାଂ ମୋ ପ୍ରତି ଆପଣ କୃପା କରନ୍ତୁ।’’</p>
<p class="Text-ori">ଏହିପରି ଆହୁରି ଅନେକ କଥା କହି ଭରତ ପୁଣି ଥରେ ଲୋତକପୂର୍ଣ୍ଣ ଚକ୍ଷୁରେ ରାମଙ୍କର ଚରଣରେ ପ୍ରଣାମ କରି ତାଙ୍କ ପାଦ ବନ୍ଦନା କଲେ ଏବଂ ରାଜ୍ୟାଭିଷେକ ନିମନ୍ତେ ତାଙ୍କୁ ପ୍ରାର୍ଥନା କରିବାକୁ ଲାଗିଲେ। ଶ୍ରୀରାମ ବହୁ ଶାସ୍ତ୍ରୋକ୍ତ ବାଣୀ ଶୁଣାଇ ଏବଂ ପିତାଙ୍କ ଆଜ୍ଞାର ମହତ୍ତ୍ବ ଦର୍ଶାଇ ଭରତଙ୍କୁ ରାଜ୍ୟଗ୍ରହଣ କରିବାକୁ ନାନାପ୍ରକାରେ ବୁଝାଇଲେ; କିନ୍ତୁ ସେ ସନ୍ତୁଷ୍ଟ ହେଲେ ନାହିଁ। ସେ କହିଲେ, ‘‘ପ୍ରଭୋ ! ଆପଣଙ୍କ ସମାନ କିଏ ହୋଇପାରିବ ? ଆପଣଙ୍କ ପକ୍ଷରେ ସୁଖ-ଦୁଃଖ, ମାନ-ଅପମାନ, ନିନ୍ଦା-ପ୍ରଶଂସା ସବୁ ସମାନ। ଯେ ଆପଣଙ୍କ ପରି ଜ୍ଞାନୀ ହୋଇଥିବେ, ସଂକଟରେ ପଡ଼ିଲେ ମଧ୍ୟ ସେ ବିଷାଦଗ୍ରସ୍ତ ହେବେ ନାହିଁ। କିନ୍ତୁ ମୁଁ ତ ସେପରି ନୁହେଁ। ଏଣୁ ମୁଁ ବାରମ୍ବାର ନତମସ୍ତକ ହୋଇ ଆପଣଙ୍କ ଚରଣରେ ପ୍ରଣାମ କରି ପ୍ରାର୍ଥନା କରୁଛି, ଆପଣ ଏହି ଅଧମ ପ୍ରତି ଦୟା କରନ୍ତୁ। ଆପଣ ହେଉଛନ୍ତି ପୁରୁଷୋତ୍ତମ। ଆଜି ଆପଣ ମୋର ଓ ମୋ ଜନନୀଙ୍କ କଳଙ୍କ କ୍ଷାଳନ କରି ପୂଜ୍ୟ ପିତୃଦେବଙ୍କୁ ମଧ୍ୟ ନିନ୍ଦାରୁ ମୁକ୍ତ କରନ୍ତୁ।’’</p>
<p class="Text-ori">ଅଶ୍ରୁପୂର୍ଣ୍ଣ ଲୋଚନରେ ଅଚେତନପ୍ରାୟ ଭରତ ରାମଙ୍କୁ ପ୍ରଣାମ କରି ଏପରି କହୁଥିବାର ଦେଖି ଋତ୍ବିଗ୍ଗଣ, ପୁରବାସୀଗଣ, ପ୍ରଧାନ ପ୍ରଧାନ ଦଳପତି ଓ ମାତୃବର୍ଗ-ସମସ୍ତେ ତାଙ୍କୁ ପ୍ରଶଂସା କଲେ ଏବଂ ସମସ୍ତେ ମିଳିତ ହୋଇ ପ୍ରଣତଭାବରେ ଶ୍ରୀରାମଙ୍କୁ ଫେରିଯିବାକୁ ଅନୁରୋଧ କଲେ।</p>
<p class="Text-ori">ତା’ପରେ ପୁନର୍ବାର ଶ୍ରୀରାମ ବିବିଧ ନ୍ୟାୟ ଓ ଧର୍ମସଙ୍ଗତ ବଚନ କହି ଭରତଙ୍କୁ ବୁଝାଇଲେ। ଏହିପରି କଥୋପକଥନ ସତ୍ତ୍ବେ ଶ୍ରୀରାମଚନ୍ଦ୍ର ପିତାଙ୍କର ଆଜ୍ଞାପାଳନରେ ଦୃଢ଼ପ୍ରତିଜ୍ଞ ହୋଇ ଅଯୋଧ୍ୟାକୁ ଫେରିଯିବାପାଇଁ କୌଣସିମତେ ସମ୍ମତ ନ ହେବାରୁ ଭରତଙ୍କ ମନରେ ଭୀଷଣ ଦୁଃଖ ହେଲା। ସେ କହିଲେ, ‘‘ମୋ ସ୍ବାମୀ ଆର୍ଯ୍ୟ ଶ୍ରୀରାମ ମୋ ପ୍ରତି ପ୍ରସନ୍ନ ନ ହେବା ପର୍ଯ୍ୟନ୍ତ, ମୁଁ ମୃତ୍ୟୁ ପର୍ଯ୍ୟନ୍ତ ଅନଶନ କରି ଧାରଣା ଦେବି। ସେ ମୋ ସଙ୍ଗରେ ଅଯୋଧ୍ୟାକୁ ଫେରି ନ ଯିବା ପର୍ଯ୍ୟନ୍ତ ମୁଁ କିଛି ନ ଖାଇ, ନ ପିଇ, ଏହିଠାରେ ତାଙ୍କ ସମ୍ମୁଖରେ ଧାରଣା ଦେଇ ବସିରହିବି।’’</p>
<p class="Text-ori"><span>ଏତିକି କହି ସେ ଦୁଃଖିତ ମନରେ ନିଜେ ଭୂମି ଉପରେ କୁଶଶଯ୍ୟା କରି ତହିଁରେ ବସି ରହିଲେ। ଶ୍ରୀରାମ ପୁନର୍ବାର ଭରତଙ୍କୁ କହିଲେ, ‘‘ବତ୍ସ ଭରତ ! ତୁମର ଏ କାର୍ଯ୍ୟ ସର୍ବଥା ଧର୍ମବିରୁଦ୍ଧ। ଏଣୁ ତୁମେ ଏପରି ଦୁରାଗ୍ରହ ଛାଡ଼।’’ ତାହା ଶୁଣି ଭରତ ତତ୍୷କ୍ଷଣାତ୍ ଉଠି ସମସ୍ତଙ୍କ ସମକ୍ଷରେ କହିବାକୁ ଲାଗିଲେ, ‘‘ଯଦି ପିତାଙ୍କର ଆଜ୍ଞାପାଳନ ନିମନ୍ତେ ବନରେ ବାସ କରିବା ଶ୍ରୀରାମଙ୍କ ପକ୍ଷରେ ଅନିବାର୍ଯ୍ୟ ହୁଏ, ତେବେ ତାଙ୍କ ପରିବର୍ତ୍ତେ ମୁଁ ହିଁ ଚଉଦ ବର୍ଷ ବନରେ ବାସ କରି ରହିବି।’’ ଏକଥା ଶୁଣି ଶ୍ରୀରାମ ଭରତଙ୍କୁ ବୁଝାଇ କହିଲେ, ‘‘ଭାଇ ଭରତ ! ଏପରି ଅଦଳବଦଳ କରିବାର ଅଧିକାର ଆମର ନାହିଁ; ସାମର୍ଥ୍ୟ ଆମର ନାହିଁ। ଏହାପରେ ଶ୍ରୀରାମ କହିଲେ,</span></p>
<p class="Shlok-Color">ଜାନାମି ଭରତଂ କ୍ଷାନ୍ତଂ ଗୁରୁସତ୍କାରକାରିଣମ୍।</p>
<p class="Shlok-Color">ସର୍ବମେବାତ୍ର କଲ୍ୟାଣଂ ସତ୍ୟସନ୍ଧେ ମହାତ୍ମନି ॥</p>
<p class="Shlok-Color">ଅନେନ ଧର୍ମଶୀଳେନ ବନାତ୍ ପ୍ରତ୍ୟାଗତଃ ପୁନଃ।</p>
<p class="Shlok-Color">ଭ୍ରାତା ସହ ଭବିଷ୍ୟାମି ପୃଥିବ୍ୟାଃ ପତିରୁତ୍ତମଃ ॥</p>
<p class="Shlok-Color">ବୃତୋ ରାଜା ହି କୈକେୟ୍ୟା ମୟା ତଦ୍୎ବଚନଂ କୃତମ୍।</p>
<p class="Shlok-Color">ଅନୃତାନ୍ ମୋଚୟାନେନ ପିତରଂ ତଂ ମହୀପତିମ୍ ॥</p>
<p class="Shlok-Right">(ବା.ରା. ୨।୧୧୧। ୩୦—୩୨)</p>
<p class="Text-ori">‘‘ଭରତ ଯେ କ୍ଷମାଶୀଳ ଏବଂ ଗୁରୁସତ୍କାରକାରୀ, ତାହା ମୁଁ ଜାଣେ। ସୁତରାଂ ସମସ୍ତ କଲ୍ୟାଣକର ଗୁଣ ଏହି ସତ୍ୟପ୍ରତିଜ୍ଞ ମହାତ୍ମା ଭରତଙ୍କ ଠାରେ ହିଁ ରହିଛି। ବନବାସର ନିର୍ଦ୍ଧାରିତ ସମୟ ଶେଷ କରି ଯେତେବେଳେ ମୁଁ ଫେରିଯିବି, ସେତେବେଳେ ନିଜର ଏହି ଧର୍ମଶୀଳ ଭାଇ ସଙ୍ଗରେ ପୃଥିବୀର ଶ୍ରେଷ୍ଠ ଅଧୀଶ୍ବର ହେବି। କୈକେୟୀ ମାତା ରାଜାଙ୍କୁ ବର ମାଗିଥିଲେ; ମୁଁ ପିତାଙ୍କୁ ଅସତ୍ୟରୁ ମୁକ୍ତ କରିବାପାଇଁ କୈକେୟୀମାତାଙ୍କର କଥା ସ୍ବୀକାର କରିଛି। ଏଣୁ ଭାଇ ଭରତ ! ତୁମେ ମୋ କଥା ମାନି ସେହି ପୃଥିବୀପତି ରାଜାଧିକାରୀ ପିତୃଦେବଙ୍କୁ ଅସତ୍ୟ ବନ୍ଧନରୁ ମୁକ୍ତ କର।’’</p>
<p class="Text-ori">ସେହି ଅତୁଳ ତେଜଶାଳୀ ଦୁଇଭାଇଙ୍କର ଏପରି ଲୋମହର୍ଷଣକାରୀ କଥୋପକଥନ ଶୁଣି ଏବଂ ପରସ୍ପର ପ୍ରେମପୂର୍ଣ୍ଣ ବ୍ୟବହାର ଦେଖି ଆସିଥିବା ଜନସମୁଦାୟ ସମେତ ମହର୍ଷିଗଣ ବିସ୍ମିତ ଓ ବିମୁଗ୍ଧ ହୋଇଗଲେ। ଆକାଶରେ ଅଦୃଶ୍ୟ ଭାବରେ ଦଣ୍ଡାୟମାନ ମୁନିଗଣ ଏବଂ ସେଠାରେ ପ୍ରତ୍ୟକ୍ଷ ରହିଥିବା ମହର୍ଷିଗଣ ସେହି ଦୁଇଭାଇଙ୍କୁ ଭୂରି ଭୂରି ପ୍ରଶଂସା କରିବାକୁ ଲାଗିଲେ।</p>
<p class="Text-ori"><span>ତା’ପରେ ମହର୍ଷିଗଣ ଭରତଙ୍କୁ ଶ୍ରୀରାମଙ୍କ କଥା ମାନିନେବାପାଇଁ ବହୁତ ବୁଝାଇଲେ। ଏହାଦ୍ବାରା ଶ୍ରୀରାମ ଅତ୍ୟନ୍ତ ଆନନ୍ଦିତ ହେଲେ; କିନ୍ତୁ ଭରତ ଚମକି ଉଠି, କର ଯୋଡ଼ି ଥର ଥର କଣ୍ଠରେ ଶ୍ରୀରାମଙ୍କୁ ପୁଣି କହିଲେ, ‘‘ଆର୍ଯ୍ୟ ! ମୁଁ ଏହି ସୁମହତ୍ ରାଜ୍ୟ ରକ୍ଷା କରିବାକୁ ସାହସ କରିପାରୁ ନାହିଁ; ଆପଣ ଏ ରାଜ୍ୟକୁ ଗ୍ରହଣ କରି ଅନ୍ୟ କାହା ଉପରେ ଏହାର ଶାସନଭାର ଅର୍ପଣ କରନ୍ତୁ।’’ ଏହା କହି ଭରତ ଭାଇଙ୍କ ପାଦତଳେ ପଡ଼ିଗଲେ। ଶେଷରେ ଶ୍ରୀରାମଚନ୍ଦ୍ର ଭରତଙ୍କୁ ଉଠାଇ କୋଳରେ ବସାଇଲେ ଏବଂ ମୃଦୁସ୍ବରରେ କହିଲେ</span>—</p>
<p class="Shlok-Color">ଆଗତା ତ୍ବାମୟିଂ ବୁଦ୍ଧିଃ ସ୍ବଜା ବୈନୟିକୀ ଚ ଯା।</p>
<p class="Shlok-Color">ଭୃଶମୁତ୍୷ସହସେ ତାତ ରକ୍ଷିତୁଂ ପୃଥିବୀମପି ॥</p>
<p class="Shlok-Right">(ବା.ରା. ୨।୧୧୨।୧୬)</p>
<p class="Text-ori"><span>‘‘ପ୍ରିୟ ଭାଇ ! ଶିକ୍ଷାର ଫଳସ୍ବରୂପ ତୁମକୁ ଯେଉଁ ସ୍ବାଭାବିକ ବିନୟବୁଦ୍ଧି ମିଳିଛି, ସେଥିରୁ ମୁଁ ଜାଣୁଛି ଯେ, ତୁମେ ସମଗ୍ର ପୃଥିିବୀକୁ ରକ୍ଷା କରିବାପାଇଁ ପୂର୍ଣ୍ଣରୂପେ ସମର୍ଥ।’’ ସୂର୍ଯ୍ୟ ସଦୃଶ ତେଜସ୍ବୀ ଶ୍ରୀରାମଚନ୍ଦ୍ରଙ୍କର ଏହି ପ୍ରେମ ଓ ଶିକ୍ଷାପୂର୍ଣ୍ଣ କଥା ଶୁଣି ଏବଂ ତାଙ୍କ ଦୃଢ଼ତା ଦେଖି ଭରତ କହିଲେ</span>—</p>
<p class="Shlok-Color">ଅଧିରୋହାର୍ଯ୍ୟ ପାଦାଭ୍ୟାଂ ପାଦୁକେ ହେମଭୂଷିତେ।</p>
<p class="Shlok-Color">ଏତେ ହି ସର୍ବଲୋକସ୍ୟ ଯୋଗକ୍ଷେମଂ ବିଧାସ୍ୟତଃ ॥</p>
<p class="Shlok-Right">(ବା.ରା. ୨।୧୧୨।୨୧)</p>
<p class="Text-ori">‘‘ଆର୍ଯ୍ୟ ! ଆପଣ ବର୍ତ୍ତମାନ ଏହି ସ୍ବର୍ଣ୍ଣଭୂଷିତ ପାଦୁକା ଉପରେ ଆପଣଙ୍କ ପାଦ ଦୁଇଟି ସ୍ଥାପନ କରନ୍ତୁ। ଏହି ପାଦୁକା ଦୁଇଟି ହିଁ ସମଗ୍ର ଜଗତର ଯୋଗକ୍ଷେମ ନିର୍ବାହ କରିବ।’’</p>
<p class="Text-ori">ଭରତଙ୍କର ଏହି ଉଚ୍ଚତମ ଭାବ ସତରେ ଧନ୍ୟ !</p>
<p class="Text-ori"><span>ଭଗବାନ ଶ୍ରୀରାମ ସେହି ପାଦୁକାଦ୍ବୟ ଉପରେ ନିଜର ମଙ୍ଗଳମୟ ଚରଣଯୁଗଳ ସ୍ଥାପନ କରି ମହାତ୍ମା ଭରତଙ୍କୁ ତାହା ପ୍ରଦାନ କଲେ। ସେହି ପାଦୁକା ଦୁଇଟିକୁ ଭକ୍ତିସହକାରେ ପ୍ରଣାମ କରି ଭରତ ଶ୍ରୀରାମଙ୍କୁ କହିଲେ</span>—</p>
<p class="Shlok-Color">ଚତୁର୍ଦଶ ହି ବର୍ଷାଣି ଜଟାଚୀରଧରୋ ହ୍ୟହମ୍ ॥</p>
<p class="Shlok-Color">ପଂଳମୂଳାଶନୋ ବୀର ଭବେୟଂ ରଘୁନନ୍ଦନ।</p>
<p class="Shlok-Color">ତବାଗମନମାକାଙ୍କ୍ଷନ୍ ବସନ୍ ବୈ ନଗରାଦ୍ ବହିଃ ॥</p>
<p class="Shlok-Color">ତବ ପାଦୁକୟୋର୍ନ୍ୟସ୍ୟ ରାଜ୍ୟତନ୍ତ୍ରଂ ପରଂତପ।</p>
<p class="Shlok-Color">ଚତୁର୍ଦଶେ ହି ସଂପୂର୍ଣ୍ଣେ ବର୍ଷେଽହନି ରଘୁତ୍ତମ ॥</p>
<p class="Shlok-Color">ନ ଦ୍ରକ୍ଷ୍ୟାମି ଯଦି ତ୍ବାଂ ତୁ ପ୍ରବେକ୍ଷ୍ୟାମି ହୁତାଶନମ୍।</p>
<p class="Shlok-Right">(ବା.ରା. ୨।୧୧୨।୨୩—୨୬)</p>
<p class="Text-ori">‘‘ହେ ବୀର ରଘୁନନ୍ଦନ ! ମୁଁ ମଧ୍ୟ ଚତୁର୍ଦ୍ଦଶ ବର୍ଷ ଜଟା ଓ ବଳ୍୷କଳ ଧାରଣ କରି ଫଳମୂଳ ଭୋଜନ କରିବି ଏବଂ ଆପଣଙ୍କର ଏହି ଚରଣପାଦୁକା ଦୁଇଟି ଉପରେ ରାଜ୍ୟ ଶାସନଭାର ନ୍ୟସ୍ତ କରି ଆପଣଙ୍କ ଆଗମନ ପ୍ରତୀକ୍ଷାରେ ନଗରର ବାହାରେ ବାସ କରି ରହିବି। ହେ ଶତ୍ରୁସୂଦନ ରଘୁଶ୍ରେଷ୍ଠ ! ଯେଉଁଦିନ ଚତୁର୍ଦ୍ଦଶ ବର୍ଷ ପୂର୍ଣ୍ଣ ହେବ, ସେଦିନ ଯଦି ମୋତେ ଆପଣଙ୍କ ଦର୍ଶନ ନ ମିଳେ, ଠିକ୍ ସେହିିଦିନ ଯଦି ମୁଁ ଆପଣଙ୍କୁ ନ ଦେଖେ, ତେବେ ମୁଁ ପ୍ରଜ୍ବଳିତ ଅଗ୍ନିରେ ପ୍ରବେଶ କରିବି।’’</p>
<p class="Text-ori">ଭରତଙ୍କର ଏହି ପ୍ରତିଜ୍ଞା ଶୁଣି ଭଗବାନ ପ୍ରସନ୍ନତାପୂର୍ବକ ତାହା ଅନୁମୋଦନ କଲେ।ତା’ପରେ ଭରତ ଓ ଶତ୍ରୁଘ୍ନ ଦୁଇଭାଇଙ୍କୁ ସାଦରେ ଆଲିଙ୍ଗନ କରି ଶ୍ରୀରାମ କହିଲେ, ‘‘ମୋ ନାମରେ ଏବଂ ସୀତାଙ୍କ ନାମରେ ତୁମକୁ ରାଣ ପକାଇ କହୁଛି, ତୁମେ ଜନନୀ କୈକେୟୀଙ୍କୁ ରକ୍ଷା କରିବ; ତାଙ୍କ ପ୍ରତି କ୍ରୋଧ କରିବ ନାହିଁ; ତାଙ୍କ ପ୍ରତି ସର୍ବଦା ଉତ୍ତମ ବ୍ୟବହାର କରିବ।’’ ଏହା କହି ଶ୍ରୀରାମ ଅଶ୍ରୁପୂର୍ଣ୍ଣ ଲୋଚନରେ ଦୁଇଭାଇଙ୍କୁ ବିଦାୟ ଦେଲେ। </p>
<p class="Text-ori">ତା’ପରେ ଧର୍ମଜ୍ଞ ପ୍ରତାପଶାଳୀ ଭରତ ସେହି ପାଦୁକା ଦୁଇଟି ସାଦରେ ମସ୍ତକ ଉପରେ ଧରି ଏବଂ ଶ୍ରୀରାମଙ୍କୁ ପ୍ରଦକ୍ଷିଣ କରି ପ୍ରଫୁଲ୍ଲ ଚିତ୍ତରେ ରଥ ଆରୋହଣ କଲେ। ଫେରିବାବେଳେ ବାଟରେ ସେ ଭରଦ୍ବାଜଙ୍କୁ ଦର୍ଶନ କରି ତାଙ୍କ ଚରଣ ବନ୍ଦନା କଲେ ଏବଂ ତାଙ୍କୁ ସକଳ ବୃତ୍ତାନ୍ତ କହି ଓ ତାଙ୍କ ଆଜ୍ଞା ନେଇ ଶୃଙ୍ଗବେରପୁର ବାଟେ ଅଯୋଧ୍ୟାରେ ପ୍ରବେଶ କଲେ।</p>
<p class="Text-ori"><span>ତା’ପରେ ଦୃଢ଼ବ୍ରତ ଭରତ ମାତାମାନଙ୍କୁ ରାଜଭବନରେ ଛାଡ଼ିଦେଇ ବିଶେଷ ଶୋକସନ୍ତପ୍ତ ହୋଇ ଗୁରୁଜନମାନଙ୍କୁ କହିଲେ</span>—</p>
<p class="Shlok-Color">ନନ୍ଦିଗ୍ରାମଂ ଗମିଷ୍ୟାମି ସର୍ବାନାମନ୍ତ୍ରୟେଽତ୍ର ବଃ।</p>
<p class="Shlok-Color">ତତ୍ର ଦୁଃଖମିଦଂ ସର୍ବଂ ସହିଷ୍ୟେ ରାଘବଂ ବିନା ॥</p>
<p class="Shlok-Color">ଗତଶ୍ଚାହୋ ଦିବଂ ରାଜା ବନସ୍ଥଃ ସ ଗୁରୁର୍ମମ।</p>
<p class="Shlok-Color">ରାମଂ ପ୍ରତୀକ୍ଷେ ରାଜ୍ୟୟା ସ ହି ରାଜା ମହାଯଶାଃ ॥</p>
<p class="Shlok-Right">(ବା.ରା. ୨।୧୧୫।୨-୩)</p>
<p class="Text-ori"><span>‘‘ମୁଁ ଆଜି ଆପଣମାନଙ୍କ ଠାରୁ ବିଦାୟ ନେଇ ନନ୍ଦିଗ୍ରାମକୁ ଯିବି; ଏଥିପାଇଁ ମୁଁ ଆପଣମାନଙ୍କର ଆଜ୍ଞା ଭିକ୍ଷା କରୁଛି। ଗଭୀର ଦୁଃଖର କଥା ଯେ, ମହାରାଜ ସ୍ବର୍ଗଗମନ କରିଛନ୍ତି ଏବଂ ମୋର ପରମପୂଜ୍ୟ ଗୁରୁ ଶ୍ରୀରାମ ବର୍ତ୍ତମାନ ବନରେ ଅବସ୍ଥାନ କରୁଛନ୍ତି। ଏଣୁ ମୁଁ ନନ୍ଦିଗ୍ରାମରେ ରହି ଶ୍ରୀରାମଙ୍କ ବିରହରେ ଏ ସମସ୍ତ ଦୁଃଖ ସହ୍ୟ କରିବି। ମହାଯଶସ୍ବୀ ଶ୍ରୀରାମ ହିଁ ଆମ୍ଭମାନଙ୍କର ପ୍ରକୃତ ରାଜା; ସୁତରାଂ ମୁଁ ରାଜ୍ୟଶାସନ ନିମନ୍ତେ ସେହିଠାରେ ତାଙ୍କୁ ପ୍ରତୀକ୍ଷା କରି ରହିବି।’’ ମହାତ୍ମା ଭରତଙ୍କର ଏହି ଶୁଭବାକ୍ୟ ଶୁଣି ପୁରୋହିତ ବଶିଷ୍ଠ ଏବଂ ମନ୍ତ୍ରୀମାନେ କହିଲେ</span>—</p>
<p class="Shlok-Color">ସୁଭୃଶଂ ଶ୍ଳାଘନୀୟଂ ଚ ଯଦୁକ୍ତଂ ଭରତ ତ୍ବୟା।</p>
<p class="Shlok-Color">ବଚନଂ ଭ୍ରାତୃବାତ୍ସଲ୍ୟାଦନୁରୂପଂ ତବୈବ ତତ୍ ॥</p>
<p class="Shlok-Color">ନିତ୍ୟଂ ତେ ବନ୍ଧୁଲୁବ୍ଧସ୍ୟ ତିଷ୍ଠତୋ ଭ୍ରାତୃସୌହୃଦେ।</p>
<p class="Shlok-Color">ମାର୍ଗମାର୍ଯ୍ୟଂ ପ୍ରପନ୍ନସ୍ୟ ନାନୁମନ୍ୟେତ କଃ ପୁମାନ୍ ॥</p>
<p class="Shlok-Right">(ବା.ରା. ୨।୧୧୫।୫-୬)</p>
<p class="Text-ori">‘‘ଭରତ ! ତୁମେ ଭାଇଙ୍କ ପ୍ରତି ବିଶେଷ ପ୍ରୀତି ହେତୁ ଯେଉଁ ପ୍ରଶଂସନୀୟ କଥା କହିଲ, ତାହା ସର୍ବତୋଭାବେ ଉପଯୁକ୍ତ। ତୁମେ ନିଜ ଭାଇଙ୍କ ଦର୍ଶନ ନିମନ୍ତେ ସର୍ବଦା ଅତ୍ୟନ୍ତ ଉତ୍ସୁକ ଏବଂ ତାଙ୍କରି ହିତରେ ସଦା ନିରତ ରହିଛ। ତୁମେ ସର୍ବଦା ବନ୍ଧୁମାନଙ୍କ ପ୍ରତି ବିଶେଷ ଅନୁରକ୍ତ, ଭ୍ରାତାମାନଙ୍କ ପ୍ରତି ସୌହାର୍ଦ୍ୟସଂପନ୍ନ ଏବଂ ସବୁବେଳେ ସତ୍ମାର୍ଗ ଅବଲମ୍ବନ କରି ରହିଛ। ସୁତରାଂ ତୁମ ପ୍ରସ୍ତାବକୁ କିଏ ଅନୁମୋଦନ ନ କରିବ ?’’</p>
<p class="Text-ori"><span>ଏହିପରି ସମସ୍ତଙ୍କର ଆଜ୍ଞା ନେଇ, ଭ୍ରାତୃବତ୍ସଳ ଧାର୍ମିକ ଭରତ ଶ୍ରୀରାମଙ୍କ ପାଦୁକାଦୁଇଟି ମସ୍ତକରେ ଧରି, ଶତ୍ରୁଘ୍ନଙ୍କ ସହିତ ରଥରେ ବସି ନନ୍ଦିଗ୍ରାମକୁ ଚାଲିଗଲେ। ନନ୍ଦିଗ୍ରାମରେ ପ୍ରବେଶ କରି, ତତ୍୷କ୍ଷଣାତ୍ ରଥରୁ ଓହ୍ଲାଇ ଗୁରୁଜନମାନଙ୍କୁ କହିଲେ</span>—</p>
<p class="Shlok-Color">ଏତଦ୍ରାଜ୍ୟଂ ମମ ଭ୍ରାତ୍ରା ଦତ୍ତଂ ସନ୍ନ୍ୟାସମୁତ୍ତମମ୍।</p>
<p class="Shlok-Color">ଯୋଗକ୍ଷେମବହେ ଚେମେ ପାଦୁକେ ହେମ ଭୂଷିତେ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ଛତ୍ରଂ ଧାରୟତ କ୍ଷିପ୍ରମାର୍ଯ୍ୟପାଦାବିମୌ ମତୌ।</p>
<p class="Shlok-Color">ଆଭ୍ୟାଂ ରାଜ୍ୟେ ସ୍ଥିତୋ ଧର୍ମଃ ପାଦୁକାଭ୍ୟାଂ ଗୁରୋର୍ମମ ॥</p>
<p class="Shlok-Color">ଭ୍ରାତ୍ରା ତୁ ମୟି ସଂନ୍ୟାସୋ ନିକ୍ଷିପ୍ତଃ ସୌହୃଦାଦୟମ୍।</p>
<p class="Shlok-Color">ତମିମଂ ପାଳୟିଷ୍ୟାମି ରାଘବାଗମନଂ ପ୍ରତି ॥</p>
<p class="Shlok-Color">କ୍ଷିପ୍ରଂ ସଂଯୋଜୟିତ୍ବା ତୁ ରାଘବସ୍ୟ ପୁନଃ ସ୍ବୟମ୍।</p>
<p class="Shlok-Color">ଚରଣୌ ତୌ ତୁ ରାମସ୍ୟ ଦ୍ରକ୍ଷ୍ୟାମି ସହପାଦୁକୌ ॥</p>
<p class="Shlok-Color">ତତୋ ନିକ୍ଷିପ୍ତଭାରୋଽହଂ ରାଘବେଣ ସମାଗତଃ।</p>
<p class="Shlok-Color">ନିବେଦ୍ୟ ଗୁରବେ ରାଜ୍ୟଂ ଭଜିଷ୍ୟେ ଗୁରୁବର୍ତ୍ତିତାମ୍ ॥</p>
<p class="Shlok-Color">ରାଘବୟା ଚ ସଂନ୍ୟାସଂ ଦତ୍ତ୍ବେମେ ବରପାଦୁକେ।</p>
<p class="Shlok-Color"><span>ରାଜ୍ୟଂ ଚେଦମଯୋଧ୍ୟାଂ ଚ ଧୂତପାପୋ ଭବାମ୍ୟହମ୍ ॥</span></p>
<p class="Shlok-Right">(ବା.ରା. ୨।୧୧୫।୧୪, ୧୬—୨୦)</p>
<p class="Text-ori">‘‘ମୋ ଭାଇ ମୋତେ ଏହି ରାଜ୍ୟ ଉତ୍ତମ ନ୍ୟାସରୂପରେ ଦେଇଛନ୍ତି। ସେ ଏହି ରାଜ୍ୟର ଦାୟିତ୍ବ ମୋ ଉପରେ ନ୍ୟସ୍ତ କରିଛନ୍ତି। ତାଙ୍କର ସୁବର୍ଣ୍ଣଭୂଷିତ ଏହି ପାଦୁକାଦ୍ବୟ ରାଜ୍ୟର ଯୋଗକ୍ଷେମ ବିଧାନ କରିବ। ଏ ଦୁଇଟି ଆର୍ଯ୍ୟ ରାମଚନ୍ଦ୍ରଙ୍କର ସାକ୍ଷାତ୍ ପାଦ ବୋଲି ମୁଁ ମନେକରେ। ମୋ ଗୁରୁଙ୍କର ଏହି ପାଦୁକାଯୁଗଳର ପ୍ରଭାବରୁ ରାଜ୍ୟରେ ଧର୍ମ ପ୍ରତିଷ୍ଠିତ ହୋଇ ରହିବ, ଧର୍ମ ସଂସ୍ଥାପନ ହେବ। ସୁତରାଂ ଆପଣମାନେ ଶୀଘ୍ର ଏହି ପାଦୁକାଦ୍ବୟ ଉପରେ ଛତ୍ର ଧାରଣ କରନ୍ତୁ। ଭ୍ରାତା ଶ୍ରୀରାମ ସୌହାର୍ଦ୍ୟବଶତଃ ମୋତେ ଏହି ରାଜ୍ୟ ନ୍ୟାସ ସ୍ବରୂପ ଅର୍ପଣ କରିଛନ୍ତି। ସେ ଆସିବା ପର୍ଯ୍ୟନ୍ତ ମୁଁ ଏହାକୁ ସୁଚାରୁରୂପେ ପାଳନ କରିବି। ସେ ଫେରି ଆସିବାଯାଏ ଏହାର ସୁରକ୍ଷା ଦାୟିତ୍ବ ହେଉଛି ମୋର। ସେ ଏଠାକୁ ଫେରି ଆସିବାମାତ୍ରେ ମୁଁ ଅତିଶୀଘ୍ର ପୁନର୍ବାର ଶ୍ରୀରାମଙ୍କ ଚରଣଯୁଗଳରେ ନିଜେ ଏହି ପାଦୁକା ଦୁଇଟିକୁ ପିନ୍ଧାଇ ତାଙ୍କର ସେହି ପାଦୁକା ସୁଶୋଭିତ ଚରଣଯୁଗଳ ଦର୍ଶନ କରିବି। ଶ୍ରୀରଘୁନାଥ ଆସିବାକ୍ଷଣି ମୁଁ ମୋର ସେହି ଗୁରୁଙ୍କ ଠାରେ ଏହି ରାଜ୍ୟ ସମର୍ପଣ କରି ଗୁରୁସେବା ଆଶ୍ରୟ କରିବି। ଏହାଦ୍ବାରା ମୋର ଦାୟିତ୍ବ ଲାଘବ ହୋଇଯିବ। ତା’ପରେ ମୁଁ ତାଙ୍କରି ଆଜ୍ଞାଧୀନ ହୋଇ ତାଙ୍କରି ସେବାରେ ହିଁ ନିରତ ରହିବି। ସେ ମୋତେ ନ୍ୟାସ ସ୍ବରୂପ ଦେଇଥିବା ଏହି ଉତ୍କୃଷ୍ଟ ପାଦୁକା ଦୁଇଟି, ଏହି ରାଜ୍ୟ ଏବଂ ଅଯୋଧ୍ୟା ଶ୍ରୀରାମଙ୍କ ହସ୍ତରେ ପ୍ରତ୍ୟର୍ପଣ କରି ମୁଁ ସକଳ ପ୍ରକାର ଦୁଃଖ ଓ ପାପରୁ ମୁକ୍ତ ହୋଇଯିବି।’’</p>
<p class="Text-ori"><span>ଧୈର୍ଯ୍ୟଶୀଳ ଭରତ ଜଟାଜୁଟ ବଢ଼ାଇ ଓ ବଳ୍୷କଳ ବସ୍ତ୍ର ପିନ୍ଧି, ମୁନିବେଶ ଧରି ନନ୍ଦିଗ୍ରାମରେ ବାସ କରିବାକୁ ଲାଗିଲେ। ଭାଇଙ୍କର ଆଜ୍ଞାବହ ଭରତ ପ୍ରତିଜ୍ଞାପାଳନପୂର୍ବକ ଶ୍ରୀରାମଙ୍କର ଆଗମନକୁ ଅପେକ୍ଷା କରି, ପାଦୁକା ଦୁଇଟିକୁ ଅଭିଷିକ୍ତ କରାଇ ନନ୍ଦିଗ୍ରାମରେ ବାସ କଲେ। ସେ ନିଜେ ତା’ ଉପରେ ଛତ୍ରଧାରଣ କରୁଥିଲେ ତଥା ଚାମର, ବ୍ୟଜନ ପକାଉଥିଲେ। ଶ୍ରୀରାମଙ୍କର ସେହି ଅଭିଷିକ୍ତ ପାଦୁକାକୁ ଶାସନସଂକ୍ରାନ୍ତ ସମସ୍ତ ବିଷୟ ଜଣାଇ, ସର୍ବଦା ତାହାରି ଅଧୀନ ହୋଇ ରହି ସେ ରାଜ୍ୟ ଶାସନ କଲେ। ଯେତେବେଳେ ଯେଉଁ କାର୍ଯ୍ୟ ଉପସ୍ଥିତ ହୁଏ ଏବଂ ଯେଉଁ ବହୁମୂଲ୍ୟ ଉପଢେ଼ୗକନ ଉପହାରରୂପେ ମିଳେ, ସେ ପ୍ରଥମେ ତାହା ସେହି ପାଦୁକାଦ୍ବୟକୁ ନିବେଦନ କରି ତା’ପରେ ଯଥାବିହିତ କାର୍ଯ୍ୟ କରୁଥିଲେ।</span></p>
<p class="shlok-centre-dash-chankyafont">...............................................................</p>
<p class="Text-ori"><span>ଲଙ୍କା ବିଜୟ ପରେ ବିଭୀଷଣଙ୍କୁ ରାଜ୍ୟ ପ୍ରଦାନ କରି ସୀତା ଓ ଲକ୍ଷ୍ମଣଙ୍କ ସହିତ ଭଗବାନ ଶ୍ରୀରାମ ଅଯୋଧ୍ୟାକୁ ଫେରିଆସିବା ନିମନ୍ତେ ପ୍ରସ୍ତୁତ ହେଉଥାଆନ୍ତି। ସେତିକିବେଳେ ବିଭୀଷଣ ତାଙ୍କୁ ସ୍ନାନାଦି କାର୍ଯ୍ୟ ଶେଷ କରି ବସ୍ତ୍ରାଳଙ୍କାର ପରିଧାନ କରିବାକୁ ପ୍ରାର୍ଥନା କଲେ। ତହୁଁ ଶ୍ରୀରାମ ଭରତଙ୍କ ଭକ୍ତି ମନେପକାଇ କହିଲେ</span>—</p>
<p class="Shlok-Color">ସ ତୁ ତାମ୍ୟତି ଧର୍ମାତ୍ମା ମମ ହେତୋଃ ସୁଖୋଚିତଃ।</p>
<p class="Shlok-Color">ସୁକୁମାରୋ ମହାବାହୁର୍ଭରତଃ ସତ୍ୟସଂଶ୍ରୟଃ ॥</p>
<p class="Shlok-Color">ତଂ ବିନା କୈକେୟୀପୁତ୍ରଂ ଭରତଂ ଧର୍ମଚାରିଣମ୍।</p>
<p class="Shlok-Color">ନ ମେ ସ୍ନାନଂ ବହୁ ମତଂ ବସ୍ତ୍ରାଣ୍ୟାଭରଣାନି ଚ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ତଂ ତୁ ମେ ଭ୍ରାତରଂ ଦ୍ରଷ୍ଟୁଂ ଭରତଂ ତ୍ବରତେ ମନଃ।</p>
<p class="Shlok-Right">(ବା.ରା. ୬ା୧୨୧ା୫-୬, ୧୮)</p>
<p class="Text-ori">‘‘ସତ୍ୟପରାୟଣ, ଧର୍ମାତ୍ମା, ମହାବାହୁ, ସୁକୁମାର ଭରତ ସକଳ ପ୍ରକାର ସୁଖଭୋଗ କରିବାର ଯୋଗ୍ୟ ହୋଇ ମଧ୍ୟ ମୋ ଲାଗି କଷ୍ଟ ପାଉଛନ୍ତି। ସେହି ଧର୍ମଚାରୀ, ଧର୍ମନିରତ, ଧର୍ମପ୍ରାଣ କୈକେୟୀନନ୍ଦନ ଭରତଙ୍କୁ ନ ଦେଖି ସ୍ନାନ କରିବା, ବସ୍ତ୍ର ଓ ଅଳଙ୍କାର ଧାରଣ କରିବା ମୋ ପକ୍ଷରେ ଆଦୌ ରୁଚିକର ନୁହେଁ; ଭରତ ବିନା ଏସବୁ ମୋତେ ବିଷ ପରି ଲାଗୁଛି। ମୋର ସେହି ଭାଇ ଭରତଙ୍କୁ ଦେଖିବାକୁ ମୋ ମନ ଚଞ୍ଚଳ ହେଉଛି।’’ ଭରତଙ୍କର ଶ୍ରୀରାମଙ୍କ ପ୍ରତି କେତେ ପ୍ରେମ ଥିଲା, ତାହା ଏଥିରୁ ସହଜରେ ଅନୁମେୟ।</p>
<p class="Text-ori"><span>ତା’ପରେ ଶ୍ରୀରାମ ସୀତା, ଲକ୍ଷ୍ମଣ ଓ ଅନ୍ୟ ସମସ୍ତଙ୍କ ସହିତ ପୁଷ୍ପକବିମାନ ଆରୋହଣ କରି ଅଯୋଧ୍ୟା ଅଭିମୁଖେ ଯାତ୍ରା କଲେ। ବାଟରେ ଭରଦ୍ବାଜଙ୍କ ଆଶ୍ରମ ପଡ଼ିଲା। ସେଠାରେ ପହଞ୍ଚି ନିଜ ଆଗମନର ଶୁଭ ସମାଚାର ଜ୍ଞାପନ କରିବା ନିମନ୍ତେ ଶ୍ରୀରାମ ହନୁମାନଙ୍କୁ ଭରତଙ୍କ ସମୀପକୁ ପଠାଇଲେ। ହନୁମାନ ନନ୍ଦିଗ୍ରାମରେ ପହଞ୍ଚି କ’ଣ ଦେଖିଲେ ?</span></p>
<p class="Shlok-Color">ଦଦର୍ଶ ଭରତଂ ଦୀନଂ କୃଶମାଶ୍ରମବାସିନମ୍।</p>
<p class="Shlok-Color">ଜଟିଳଂ ମଳଦିଗ୍ଧାଙ୍ଗଂ ଭ୍ରାତୃବ୍ୟସନକର୍ଶିତମ୍ ॥</p>
<p class="Shlok-Color">ପଂଳମୂଳାଶିନଂ ଦାନ୍ତଂ ତାପସଂ ଧର୍ମଚାରିଣମ୍।</p>
<p class="Shlok-Color">ସମୁନ୍ନତଜଟାଭାରଂ ବଳ୍୷କଳାଜିନବାସସମ୍ ॥</p>
<p class="Shlok-Color">ନିୟତଂ ଭାବିତାମନଂ ବ୍ରହ୍ମର୍ଷିସମତେଜସମ୍।</p>
<p class="Shlok-Color">ପାଦୁକେ ତେ ପୁରସ୍କୃତ୍ୟ ପ୍ରଶାସନ୍ତଂ ବସୁନ୍ଧରାମ୍ ॥</p>
<p class="Shlok-Right">(ବା.ରା. ୬ା୧୨୫ା୩୦—୩୨)</p>
<p class="Text-ori">‘‘ହନୁମାନ ଦେଖିଲେ, ଭରତ ଅଯୋଧ୍ୟା ନଗର ବାହାରେ ଏକ ଆଶ୍ରମରେ ରହୁଛନ୍ତି। ଭାଇ ରାମଙ୍କ ବିରହ ଦୁଃଖରେ ତାଙ୍କ ଶରୀର ଅତ୍ୟନ୍ତ ଦୁର୍ବଳ ହୋଇଯାଇଛି; ଶରୀର ଅପରିଚ୍ଛନ୍ନ ହୋଇଛି। ମୁହଁ ଶୁଖିଯାଇଛି ଏବଂ ମୁଖମଣ୍ଡଳରେ ଦୈନ୍ୟର ଛାୟା ଖେଳିଯାଉଛି। ସେ କେବଳ ଫଳମୂଳ ଖାଉଛନ୍ତି। ତାଙ୍କ ମୁଣ୍ଡରେ ଲମ୍ବା ଜଟାର ଭାର। ସେ ବଳ୍୷କଳ ବସ୍ତ୍ର ଓ ମୃଗଚର୍ମ ପରିଧାନ କରି ଧ୍ୟାନମଗ୍ନ ରହୁଛନ୍ତି ତଥା ତପସ୍ବୀ ଭାବରେ ଧର୍ମାଚରଣ କରୁଛନ୍ତି ଏବଂ ବ୍ରହ୍ମର୍ଷିଙ୍କ ପରି ତେଜସ୍ବୀ ହୋଇ, ସେ ଶ୍ରୀରାମଙ୍କ ଚରଣପାଦୁକା ସେବା କରି, ତା’ର ଅନୁମତି ନେଇ ରାଜ୍ୟ ଶାସନ କରୁଛନ୍ତି।’’ ହନୁମାନ ଦେଖିଲେ, ଭରତଙ୍କ ପ୍ରେମ ଓ ବ୍ୟବହାରରେ ଆକୃଷ୍ଟ ହୋଇ, ଗୈରିକବସ୍ତ୍ର ପିନ୍ଧି ଅମାତ୍ୟ, ସେନାଧ୍ୟକ୍ଷ ଏବଂ ପୁରୋହିତମାନେ ମଧ୍ୟ ତାଙ୍କ ନିକଟରେ ରହିଛନ୍ତି। ଭରତଙ୍କୁ ପବନନନ୍ଦନ ହନୁମାନ ହାତ ଯୋଡ଼ି ଶ୍ରୀରାମଙ୍କ ଆଗମନ ବାର୍ତ୍ତା ଶୁଣାଇଲେ।</p>
<p class="Text-ori"><span>ହନୁମାନଙ୍କ ମୁଖରୁ ଭଗବାନଙ୍କ ଆଗମନର ସମାଚାର ଶୁଣି ଭରତ ଆନନ୍ଦରେ ବିହ୍ବଳ ହୋଇଗଲେ। ତାଙ୍କର ଦେହଜ୍ଞାନ ରହିଲା ନାହିଁ। କିଛି ସମୟ ପରେ ସେ ନିଜକୁ ପ୍ରକୃତିସ୍ଥ କରାଇ, ଆଦରପୂର୍ବକ ହନୁମାନଙ୍କୁ ଆଲିଙ୍ଗନ କରି ଆନନ୍ଦାଶ୍ରୁରେ ତାଙ୍କ ଶରୀର ସିକ୍ତ କରିଦେଲେ ଏବଂ କହିଲେ</span>—</p>
<p class="Shlok-Color">ଦେବୋ ବା ମାନୁଷୋ ବା ତ୍ବମନୁକ୍ରୋଶାଦିହାଗତଃ।</p>
<p class="Shlok-Color">ପ୍ରିୟାଖ୍ୟାନସ୍ୟ ତେ ସୌମ୍ୟ ଦଦାମି ବ୍ରୁବତଃ ପ୍ରିୟମ୍ ॥</p>
<p class="Shlok-Right">(ବା.ରା. ୬ା୧୨୫ା୪୩)</p>
<p class="Shlok">ବହୂନି ନାମ ବର୍ଷାଣି ଗତସ୍ୟ ସୁମହଦ୍୷ବନମ୍।</p>
<p class="Shlok">ଶୃଣୋମ୍ୟହଂ ପ୍ରୀତିକରଂ ମମ ନାଥସ୍ୟ କୀର୍ତ୍ତନମ୍ ॥</p>
<p class="Shlok-Right">(ବା.ରା. ୬ା୧୨୬ା୧)</p>
<p class="Text-ori">‘‘ମୋ ପ୍ରତି ବିଶେଷ ଦୟା କରି ଆପଣ ଏଠାକୁ ଆସିଛନ୍ତି; ଆପଣ କୌଣସି ଦେବତା, ନା ମନୁଷ୍ୟ ? ସୌମ୍ୟ ! ଆପଣ ମୋତେ ଏ ପ୍ରିୟ ସମ୍ବାଦ ଦେଇଥିବାରୁ, ପ୍ରତିବଦଳରେ ଯେଉଁ ବସ୍ତୁ ଆପଣଙ୍କର ପ୍ରିୟ ହୋଇଥିବ, ତାହା ନିଶ୍ଚୟ ମୁଁ ଆପଣଙ୍କୁ ପ୍ରଦାନ କରିବି। ମୋ ପ୍ରଭୁ ଗହନବନକୁ ଯିବାର ବହୁତ ବର୍ଷ ବିତିଗଲାଣି; କିନ୍ତୁ ଏତେ ଦିନେ ଆଜି ମୋତେ ତାଙ୍କ ବିଷୟରେ ଶୁଭ ସମାଚାର ଶୁଣିବାକୁ ମିଳିଲା।’’</p>
<p class="Text-ori">ତା’ପରେ ଶ୍ରୀରାମଙ୍କର ବାନରମାନଙ୍କ ସହିତ କିପରି ମିଳନ ହେଲା, ସେ କଥା ଭରତ ପଚାରିଲେ। ତହୁଁ ହନୁମାନ ବନଗମନଠାରୁ ଆରମ୍ଭ କରି ଲଙ୍କାରୁ ଫେରିବା ବାଟରେ ଭରଦ୍ବାଜଙ୍କ ଆଶ୍ରମରେ ପହଞ୍ଚିବା ପର୍ଯ୍ୟନ୍ତ ସମସ୍ତ ଘଟଣା କହିଦେଲେ। ହନୁମାନଙ୍କ ମୁଖରୁ ସମସ୍ତ ସତ୍ୟ ଶୁଣି ଭରତ ଅତିଶୟ ଆନନ୍ଦିତ ହେଲେ ଏବଂ ଆନନ୍ଦିତ ହୋଇ କହିଲେ, ‘‘ଆଜି ବହୁଦିନ ପରେ ମୋର ମନୋରଥ ପୂର୍ଣ୍ଣ ହେଲା।’’ ତା’ପରେ ପାଖରେ ଉପସ୍ଥିତ ଥିବା ଶତ୍ରୁଘ୍ନଙ୍କୁ ନଗର ସଜାଇବା ନିମନ୍ତେ ଏବଂ ଶ୍ରୀରାମଙ୍କୁ ସ୍ବାଗତ କରିବା ନିମନ୍ତେ ବିଧିବଦ୍ଧଭାବରେ ପ୍ରସ୍ତୁତ ହେବାକୁ କହିଲେ। ସମାଚାର ପାଇବାମାତ୍ରେ ନଗରସାରା ହର୍ଷ ଓ ପ୍ରେମର ବନ୍ୟା ଖେଳିଗଲା। ସମସ୍ତେ ଆନନ୍ଦବିଭୋର ହୋଇ ଭଗବାନଙ୍କ ଆଗମନର ପ୍ରତୀକ୍ଷାରେ ରହିଲେ। ଧର୍ମଜ୍ଞ ଭରତ ଶ୍ରୀରାମଙ୍କର ପାଦୁକା ଦୁଇଟିକୁ ମସ୍ତକରେ ଧରି ସୁନ୍ଦର ପୁଷ୍ପମାଳାଦ୍ବାରା ତା’କୁ ସୁଶୋଭିତ କଲେ ଏବଂ ତା’ଉପରେ ସୁବର୍ଣ୍ଣଛତ୍ର ଧରାଇ ତଥା ରାଜଯୋଗ୍ୟ ସୁବର୍ଣ୍ଣବେଣ୍ଟ ଥିବା ଶୁକ୍ଳଚାମର ପକାଇ ପକାଇ ଯାତ୍ରା କଲେ। କିଛି ଦୂର ଯିବାପରେ ରାମଚନ୍ଦ୍ର ଆସିବାର ଦେଖା ନ ଯିବାରୁ ସେ ପ୍ରେମାକୁଳ ହୋଇ ହନୁମାନଙ୍କୁ ପଚାରିଲେ, ‘ହନୁମାନ ! କଥା କ’ଣ ? ମୁଁ ତ କାହିଁ ରଘୁକୂଳଭୂଷଣ ଶ୍ରୀରାମଙ୍କୁ ଆସିବାର ଦେଖୁନାହିଁ !’ ଏତିକି କହୁ କହୁ ବିମାନ ଆସୁଥିବାର ଦେଖାଗଲା ଏବଂ ସେଥିରେ ବସିଥିବା ଶ୍ରୀରାମଙ୍କୁ ଦେଖି ସେ ଆନନ୍ଦିତ ହୋଇ ପୁଣି ତାଙ୍କ ପାଦତଳେ ପଡ଼ିଗଲେ। ବହୁଦିନ ପରେ ଭରତଙ୍କୁ ଦେଖି, ଶ୍ରୀରାମ ତାଙ୍କୁ ଉଠାଇ ନେଇ ଆନନ୍ଦରେ କୋଳରେ ବସାଇଲେ ଏବଂ ହୃଦୟରେ ଲଗାଇ ଆଲିଙ୍ଗନ କଲେ। ତା’ପରେ ଭରତ ଲକ୍ଷ୍ମଣଙ୍କୁ ସାକ୍ଷାତ କଲେ ଏବଂ ସୀତାଙ୍କ ଚରଣରେ ପ୍ରଣାମ କଲେ।</p>
<p class="Text-ori"><span>ଧର୍ମଜ୍ଞ ଭରତ ସ୍ବୟଂ ଶ୍ରୀରାମଙ୍କ ପାଦୁକାଦୁଇଟି ହାତରେ ଧରି ଶ୍ରୀରାମଙ୍କ ଚରଣରେ ପିନ୍ଧାଇ ଦେଲେ ଏବଂ କର ଯୋଡ଼ି ରାମଙ୍କୁ କହିଲେ</span>—<span></span></p>
<p class="Shlok-Color">ଏତତ୍ତେ ସକଳଂ ରାଜ୍ୟଂ ନ୍ୟାସଂ ନିର୍ଯ୍ୟାତିତଂ ମୟା ॥</p>
<p class="Shlok-Color">ଅଦ୍ୟ ଜନ୍ମ କୃତାର୍ଥଂ ମେ ସଂବୃତ୍ତଶ୍ଚ ମନୋରଥଃ।</p>
<p class="Shlok-Color">ଯତ୍ତ୍ବାଂ ପଶ୍ୟାମି ରାଜାନମଯୋଧ୍ୟାଂ ପୁନରାଗତମ୍ ॥</p>
<p class="Shlok-Right">(ବା.ରା. ୬ା୧୨୭ା୫୫-୫୬)</p>
<p class="Text-ori">‘‘ରାଜନ୍ ! ମୋ ଜିମା ଦିଆଯାଇଥିବା ଏହି ସମଗ୍ର ରାଜ୍ୟ ମୁଁ ଆଜି ଆପଣଙ୍କୁ ଫେରାଇ ଦେଉଛି। ଆପଣ ଦୟାକରି ଏହା ଗ୍ରହଣ କରନ୍ତୁ। ଆଜି ମୋର ଜନ୍ମ କୃତାର୍ଥ ହେଲା ଏବଂ ମୋର ସକଳ ମନୋରଥ ସଂପୂର୍ଣ୍ଣ ହେଲା। ମୁଁ ଆଜି ଶ୍ରୀରାମଙ୍କୁ ଅଯୋଧ୍ୟାକୁ ଫେରିଆସିବାର ଦେଖୁଛି।’’</p>
<p class="Text-ori">ଭ୍ରାତୃପ୍ରେମୀ ଭରତଙ୍କ କଥା ଶୁଣି ବିଭୀଷଣ ଓ ସୁଗ୍ରୀବାଦି ବାନରମାନଙ୍କର ନୟନରୁ ଅଶ୍ରୁଧାରା ବହିବାକୁ ଲାଗିଲା।</p>
<p class="Text-ori">ଶ୍ରୀରାମଙ୍କ ରାଜ୍ୟାଭିଷେକ ହୋଇସାରିବା ପରେ ଭରତ ମଧ୍ୟ ଲକ୍ଷ୍ମଣଙ୍କ ପରି ଶ୍ରୀରାମଙ୍କ ସେବାରେ ନିଜକୁ ନିୟୋଜିତ କଲେ। କିଛିଦିନ ପରେ ଶ୍ରୀରାମ ଭରତଙ୍କ ମାମୁଙ୍କର ସମାଚାର ପାଇ ଗନ୍ଧର୍ବମାନଙ୍କ ଉପରେ ବିଜୟଲାଭ କରିବାକୁ ଭରତଙ୍କୁ ପଠାଇଲେ। ଭରତ ଭଗବାନଙ୍କ ଆଜ୍ଞାନୁସାରେ ସେଠାକୁ ଯାଇ ଗନ୍ଧର୍ବମାନଙ୍କ ଉପରେ ବିଜୟ ଲାଭ କଲେ। ପୁଣି ଭଗବାନଙ୍କ ଆଜ୍ଞାନୁସାରେ ସେଠାକାର ରାଜ୍ୟରେ ନିଜ ପୁତ୍ରମାନଙ୍କୁ ଅଭିଷିକ୍ତ କରି ସେ ଶୀଘ୍ର ଶ୍ରୀରାମଙ୍କ ନିକଟକୁ ଫେରିଆସିଲେ ଏବଂ ତାଙ୍କୁ ସବୁକଥା କହିଲେ। ସବୁକଥା ଶୁଣି ଶ୍ରୀରାମ ଭରତଙ୍କୁ ପ୍ରଶଂସା କଲେ।</p>
<p class="Text-ori"><span>ତା’ପରେ ଲକ୍ଷ୍ମଣଙ୍କୁ ପରିତ୍ୟାଗ କରିବା ପରେ ଶ୍ରୀରାମ ପରମଧାମରେ ପଦାର୍ପଣ କରିବା ନିମନ୍ତେ ଇଚ୍ଛା କରି ଭରତଙ୍କୁ ରାଜ୍ୟରେ ଅଭିଷିକ୍ତ କରିବା କଥା କହିଲେ; କିନ୍ତୁ ଭରତ ସେଥିରେ ସମ୍ମତ ନ ହୋଇ ସଂଜ୍ଞାହୀନ ହୋଇଗଲେ ଏବଂ ସଂଜ୍ଞା ଫେରିଆସିବା ପରେ କହିଲେ</span>—<span></span></p>
<p class="Shlok-Color">ସତ୍ୟେନାହଂ ଶପେ ରାଜନ୍ ସ୍ବର୍ଗଭୋଗେନ ଚୈବ ହି।</p>
<p class="Shlok-Color">ନ କାମୟେ ଯଥା ରାଜ୍ୟଂ ତ୍ବାଂ ବିନା ରଘୁନନ୍ଦନ ॥</p>
<p class="Shlok-Right">(ବା.ରା. ୭ା୧୦୭ା୬)</p>
<p class="Text-ori">‘‘ରାଜନ୍ ! ମୁଁ ଦୃଢତାପୂର୍ବକ ସତ୍ୟ ଓ ସ୍ବର୍ଗର ଶପଥ ନେଇ କହୁଛି ଯେ, ଆପଣଙ୍କ ଠାରୁ ପୃଥକ୍ ରହି ମୁଁ ରାଜ୍ୟଭୋଗ ଇଚ୍ଛା କରେ ନାହିଁ।’’</p>
<p class="Text-ori">ତେଣୁ ଶ୍ରୀରାମ ଭରତଙ୍କ ଅନୁରୋଧକ୍ରମେ କୁଶ ଓ ଲବଙ୍କୁ ରାଜ୍ୟରେ ଅଭିଷିକ୍ତ କଲେ ଏବଂ ଶତ୍ରୁଘ୍ନଙ୍କୁ ଡକାଇ ଆଣି, ସମସ୍ତଙ୍କୁ ସଙ୍ଗରେ ଧରି ପରମଧାମରେ ପଦାର୍ପଣ କଲେ।</p>
<p class="Text-ori para-style-override-2"><span>ପ୍ରକୃତରେ ଭରତଙ୍କର ରାମଭକ୍ତି ପୃଥିବୀ ଇତିହାସରେ ଅଦ୍ବିତୀୟ। ତାଙ୍କର ତ୍ୟାଗ, ସଂଯମ, ବ୍ରତ, ନିୟମ ସବୁକିଛି ପ୍ରଶଂସନୀୟ ଓ ଅନୁକରଣୀୟ। ତାଙ୍କ ଚରିତ୍ରରୁ ସ୍ବାର୍ଥତ୍ୟାଗ, ବିନୟ, ସହିଷ୍ଣୁତା, ଗାମ୍ଭୀର୍ଯ୍ୟ, ସରଳତା, କ୍ଷମା, ବୈରାଗ୍ୟ ଓ ସ୍ବାମୀଭକ୍ତି ଆଦି ସବୁଗୁଣର ଶିକ୍ଷା ମିଳେ। ଭକ୍ତିସହକାରେ ନିଷ୍କାମ ଭାବରେ ଗୃହସ୍ଥାଶ୍ରମରେ ରହି ପ୍ରଜାପାଳନ କରିବାର ଏପରି ସୁନ୍ଦର ଉଦାହରଣ ଅନ୍ୟତ୍ର ଦୁର୍ଲ୍ଲଭ।</span><span></span></p>


<p class="Page-Break"> </p>
<p class="Heading" id="toc_marker-7">ଶ୍ରୀରାମଙ୍କ ଦାସାନୁଦାସ ଶତ୍ରୁଘ୍ନ</p>
<p class="Text-ori"><span>ଶତ୍ରୁଘ୍ନଙ୍କ ଚରିତ୍ର ମଧ୍ୟ ଉତ୍କୃଷ୍ଟଧରଣର। ବାଲ୍ମୀକି ରାମାୟଣରେ ଶତ୍ରୁଘ୍ନଙ୍କୁ ମଧ୍ୟ ଭଗବାନ ବିଷ୍ଣୁଙ୍କର ଅଂଶାବତାରରୂପେ ଗ୍ରହଣ କରାଯାଇଛି; କିନ୍ତୁ ତାଙ୍କ ଚରିତ୍ରରୁ ପ୍ରମାଣିତ ହୁଏ ଯେ, ସେ ଥିଲେ ଶ୍ରୀରାମଙ୍କ ଦାସାନୁଦାସଙ୍କ ମଧ୍ୟରେ ଅଗ୍ରଗଣ୍ୟ। ଶତ୍ରୁଘ୍ନ ଥିଲେ ମୌନକର୍ମୀ, ପ୍ରେମୀ, ସଦାଚାରୀ, ମିତଭାଷୀ, ସତ୍ୟବାଦୀ, ବିଷୟବିରାଗୀ, ସରଳ, ତେଜସ୍ବୀ, ଗୁରୁଜନଙ୍କ ଅନୁଗାମୀ ଓ ବୀର। ରାମାୟଣରେ ତାଙ୍କ ସମ୍ବନ୍ଧରେ ବିଶଦ ବିବରଣୀ ମିଳେ ନାହିଁ। କିନ୍ତୁ ଯାହାକିଛି ମିଳେ, ସେଥିରୁ ତାଙ୍କର ମହତ୍ତ୍ବ କେତେକାଂଶରେ ଅନୁମାନ କରାଯାଇପାରେ। ସେ ବାଲ୍ୟକାଳରୁ ସର୍ବଦା ଭରତଙ୍କ ସଙ୍ଗରେ ରହୁଥିବାରୁ ଭରତଙ୍କ ଚରିତ୍ର ସହିତ ତାଙ୍କ ଚରିତ୍ରର ସାମଞ୍ଜସ୍ୟ ରହିଛି। ଏଣୁ ରାମାୟଣରେ ତାଙ୍କ ବିଷୟରେ କୌଣସି ବିଶେଷ କଥା ପୃଥକ୍୷ ଭାବରେ ବର୍ଣ୍ଣିତ ହୋଇନାହିଁ। ତାଙ୍କର ଗୁଣ ଓ ଚରିତ୍ର ଭରତଙ୍କ ବ୍ୟବହାର ଅନୁରୂପ ବୋଲି ବୁଝିବାକୁ ହେବ। ବାଲ୍ମୀକି ରାମାୟଣର ବାଳକାଣ୍ଡରେ ତାଙ୍କ ପ୍ରେମଭାବ ବର୍ଣ୍ଣନା କରି କୁହାଯାଇଛି</span>—</p>
<p class="Shlok-Color">ଅଥୈନଂ ପୃଷ୍ଠତୋଽଭ୍ୟେତି ସଧନୁଃ ପରିପାଳୟନ୍।</p>
<p class="Shlok-Color">ଭରତସ୍ୟାପି ଶତ୍ରୁଘ୍ନୋ ଲକ୍ଷ୍ମଣାବରଜୋ ହି ସଃ ॥</p>
<p class="Shlok-Right">(ବା.ରା. ୧ା୧୮ା୩୨)</p>
<p class="Text-ori">‘‘ଲକ୍ଷ୍ମଣ ଯେପରି ଧନୁ ଧରି ଶ୍ରୀରାମଙ୍କର ସୁରକ୍ଷା ନିମନ୍ତେ, ଶ୍ରୀରାମଙ୍କର ନିରାପତ୍ତା ନିମନ୍ତେ ତାଙ୍କର ଅନୁଗମନ କରନ୍ତି, ଲକ୍ଷ୍ମଣଙ୍କ ସାନଭାଇ ଶତ୍ରୁଘ୍ନ ମଧ୍ୟ ସେହିପରି ଭରତଙ୍କ ସଙ୍ଗରେ ରହିଥାଆନ୍ତି।’’</p>
<p class="Text-ori"><span>ଜନକପୁରରେ ସବୁଭାଇଙ୍କ ବିବାହକାର୍ଯ୍ୟ ସମ୍ପନ୍ନ ହୋଇସାରି ସମସ୍ତେ ଅଯୋଧ୍ୟାକୁ ଫେରିବାର କିଛିଦିନ ପରେ ଭରତଙ୍କୁ ତାଙ୍କ ମାମୁଁ ଯୁଧାଜିତ୍ ତାଙ୍କ ଘରକୁ ନେଇଯିବାରୁ ଶତ୍ରୁଘ୍ନ ମଧ୍ୟ ତାଙ୍କ ସହିତ ମାମୁଁଘରକୁ ଗଲେ। ଭରତଙ୍କ ପ୍ରତି ତାଙ୍କର ବିଶେଷ ଅନୁରକ୍ତି ଥିବାରୁ, ସେ ପିତାମାତା, ଭାଇବନ୍ଧୁ ଏବଂ ନବବିବାହିତା ସ୍ତ୍ରୀଙ୍କ ପ୍ରତି ମଧ୍ୟ କୌଣସି ମୋହ ନ ରଖି ଭାଇ ଭରତଙ୍କ ସହିତ ରହିବାକୁ ହିଁ ନିଜର ପରମ କର୍ତ୍ତବ୍ୟ ମନେକଲେ। ପୁଣି ଭରତଙ୍କୁ ଅଯୋଧ୍ୟାକୁ ଡକାଇ ଅଣାଗଲାରୁ ସେ ମଧ୍ୟ ଭରତଙ୍କ ସହିତ ଫେରିଆସିଛନ୍ତି। ଅଯୋଧ୍ୟାରେ ପହଞ୍ଚିବା ପରେ ମାତା କୈକେୟୀଙ୍କ କୂଟଚକ୍ରାନ୍ତରେ ପିତାଙ୍କ ମୃତ୍ୟୁ ତଥା ଲକ୍ଷ୍ମଣ ଓ ସୀତାଙ୍କ ସହିତ ଶ୍ରୀରାମଙ୍କ ବନବାସ କଥା ଶୁଣି ସେ ଅତ୍ୟନ୍ତ ଦୁଃଖାଭିଭୂତ ହୋଇଗଲେ। ଭାଇ ଲକ୍ଷ୍ମଣଙ୍କ ଶୌର୍ଯ୍ୟ ସହିତ ସେ ସମ୍ପୂର୍ଣ୍ଣ ପରିଚିତ ଥିଲେ। ଏଣୁ ସେ ଶୋକାକୁଳ ହୃଦୟରେ ଭରତଙ୍କୁ କହିଲେ</span>—</p>
<p class="Shlok">ଗତିର୍ଯଃ ସର୍ବଭୂତାନାଂ ଦୁଃଖେ କିଂ ପୁନରାତ୍ମନଃ।</p>
<p class="Shlok">ସ ରାମ ସତ୍ତ୍ବସଂପନ୍ନଃ ସ୍ତ୍ରିୟା ପ୍ରବ୍ରାଜିତୋ ବନମ୍ ॥</p>
<p class="Shlok">ବଳବାନ୍ ବୀର୍ଯ୍ୟସଂପନ୍ନୋ ଲକ୍ଷ୍ମଣୋ ନାମ ଯୋଽପ୍ୟସୌ।</p>
<p class="Shlok">କିଂ ନ ମୋଚୟତେ ରାମଂ କୃତ୍ବାପି ପିତୃନିଗ୍ରହମ୍ ॥</p>
<p class="Shlok-Right">(ବା.ରା. ୨ା୭୮ା୨-୩) </p>
<p class="Text-ori">‘‘ଆର୍ଯ୍ୟ ! ଯେ ଦୁଃଖ ଓ ବିପଦ ସମୟରେ କେବଳ ଆତ୍ମୀୟସ୍ବଜନଙ୍କର କାହିଁକି, ସକଳ ପ୍ରାଣୀଙ୍କର ମଧ୍ୟ ଏକମାତ୍ର ଆଶ୍ରୟ, ସେହି ମହାପରାକ୍ରମୀ ଶ୍ରୀରାମଚନ୍ଦ୍ରଙ୍କୁ ପତ୍ନୀଙ୍କ ସହିତ ବନକୁ ପଠାଇ ଦିଆଗଲା ! ଯେଉଁ ଭ୍ରାତା ଲକ୍ଷ୍ମଣ ମହାବଳବାନ୍ ଓ ମହାପରାକ୍ରମୀ, ସେ କାହିଁକି ପିତାମାତାଙ୍କୁ ମନାକରି ଶ୍ରୀରାମଙ୍କୁ ଏ ସଂକଟରୁ ମୁକ୍ତ ନ କଲେ ?’’</p>
<p class="Text-ori"><span>ଏପରି କଥାବାର୍ତ୍ତା ଚାଲିଛି; ଶତ୍ରୁଘ୍ନ ଦୁଃଖ ଓ କ୍ରୋଧରେ ଜର୍ଜରିତ; ଠିକ୍ ସେତିକିବେଳେ ରାମଙ୍କ ବିରହରେ ବ୍ୟାକୁଳ ଜଣେ ଦ୍ବାରପାଳ ଆସି କହିଲା, ‘‘ରାଜକୁମାର ! ଯେଉଁ ପାପୀୟସୀ ମନ୍ଥରାର ଷଡ଼ଯନ୍ତ୍ର ହେତୁ ଶ୍ରୀରାମଙ୍କୁ ବନକୁ ପଠାଗଲା, ସେ ବସ୍ତ୍ରାଳଙ୍କାରରେ ବିଭୂଷିତା ହୋଇ ଠିଆ ହୋଇଛି।’’ ଏହା ଶୁଣି ଶତ୍ରୁଘ୍ନଙ୍କ କ୍ରୋଧ ଆହୁରି ବଢିଗଲା। ସେ କ୍ରୋଧରେ ରକ୍ତଚକ୍ଷୁ ହୋଇ ତତ୍୷କ୍ଷଣାତ୍ ମନ୍ଥରାର କେଶ ଧରି ତାକୁ ଟାଣି ଆଣିଲେ ଏବଂ ଅଗଣାରେ ଘୋଷାରିବାକୁ ଲାଗିଲେ। ତାହା ଦେଖି ସେହି କୁବ୍ଜାର ସହଚରୀମାନେ ଭାବିଲେ ଦୟାମୟୀ କୌଶଲ୍ୟାଙ୍କ ଆଶ୍ରୟ ନ ନେଲେ, ଶତ୍ରୁଘ୍ନ ଆମକୁ ମଧ୍ୟ ଛାଡ଼ିବେ ନାହିଁ। ତେଣୁ ସେମାନେ ଭୟଭୀତ ହୋଇ ତତ୍୷କ୍ଷଣାତ୍ କୌଶଲ୍ୟାଙ୍କ ନିକଟକୁ ଧାଇଁଲେ। କୈକେୟୀ ମନ୍ଥରାକୁ ଛଡାଇବାକୁ ଆସିବାରୁ ଶତ୍ରୁଘ୍ନ ତାଙ୍କୁ ମଧ୍ୟ ତିରସ୍କାର କରି କଟୁକଥାମାନ କହିବାକୁ ଲାଗିଲେ। ଶେଷରେ ଭରତ ଆସି କ୍ରୁଦ୍ଧ ଶତ୍ରୁଘ୍ନଙ୍କୁ ବୁଝାଇଲେ, ‘‘ସ୍ତ୍ରୀଲୋକମାନେ ଅବଧ୍ୟ ବୋଲି କଥିତ ଅଛି’’। ସେ ଆହୁରି କହିଲେ</span>—</p>
<p class="Shlok-Color">ଇମାମପି ହତାଂ କୁବ୍ଜାଂ ଯଦି ଜାନାତି ରାଘବଃ।</p>
<p class="Shlok-Color">ତ୍ବାଂ ଚ ମାଂ ଚୈବ ଧର୍ମାତ୍ମା ନାଭିଭାଷିଷ୍ୟତେ ଧ୍ରୁବମ୍ ॥</p>
<p class="Shlok-Right">(ବା.ରା. ୨ା୭୮ା୨୩)</p>
<p class="Text-ori">‘‘ଭାଇ ! ଯଦି ଏ କୁବ୍ଜାକୁ ତୁମେ ମାରିପକାଇଛ ବୋଲି ଧର୍ମାତ୍ମା ଶ୍ରୀରାମ ଜାଣନ୍ତି, ତେବେ ସେ କଦାପି ତୁମ ସହିତ ବା ମୋ’ ସହିତ କଥାଭାଷା କରିବେ ନାହିଁ।’’ ଭରତଙ୍କ ମୁଖରୁ ଏକଥା ଶୁଣି ଶତ୍ରୁଘ୍ନ ନିଜର କ୍ରୋଧ ଶାନ୍ତ କଲେ ଏବଂ କୁବ୍ଜାକୁ ମୂର୍ଚ୍ଛିତ ଅବସ୍ଥାରେ ଛାଡ଼ିଦେଲେ।</p>
<p class="Text-ori"><span>ଏଥିରୁ ପ୍ରଥମ ବୁଝିବା କଥା ଯେ, ଶ୍ରୀରାମଙ୍କ ଧର୍ମନୀତିରେ ସ୍ତ୍ରୀଲୋକମାନଙ୍କ ପ୍ରତି ବିଶେଷ ଆଦର ଥିଲା; ତେଣୁ ପ୍ରତ୍ୟେକ ପରିସ୍ଥିତିରେ ‘‘ସ୍ତ୍ରୀଲୋକ ଅବଧ୍ୟ’’</span>—<span>ଏହି ନୀତିକୁ ବିଶେଷ ସମ୍ମାନ ଦିଆଯାଉଥିଲା। ଦ୍ବିତୀୟ କଥା ହେଉଛି, ଶୋକାକୁଳ ଭରତ ଏଭଳି ପରିସ୍ଥିତିରେ ମଧ୍ୟ ସାନଭାଇ ଶତ୍ରୁଘ୍ନଙ୍କୁ ବୁଝାଇ ତାଙ୍କୁ ଅଧର୍ମ ଆଚରଣରୁ ନିବୃତ୍ତ କଲେ। ତୃତୀୟ କଥା ହେଉଛି, କ୍ରୋଧାନ୍ବିତ ହୋଇଥିଲେ ମଧ୍ୟ ଶତ୍ରୁଘ୍ନ ତୁରନ୍ତ ବଡ଼ଭାଇଙ୍କ କଥା ମାନିଗଲେ। ଏହାପରେ ଶ୍ରୀରାମଙ୍କୁ ଫେରାଇ ଆଣିବାପାଇଁ ଭରତ ବନକୁ ଯିବାବେଳେ ଶତ୍ରୁଘ୍ନ ମଧ୍ୟ ତାଙ୍କ ସହିତ ଗଲେ। ଚିତ୍ରକୂଟ ପାଖରେ ପହଞ୍ଚି, ଭରତଙ୍କ ଆଜ୍ଞା ମାନି ସେ ଶ୍ରୀରାମଙ୍କ ପର୍ଣ୍ଣକୁଟୀର ଅନ୍ବେଷଣ କଲେ। ଭରତ ଶ୍ରୀରାମଙ୍କୁ ଦେଖି ତାଙ୍କ ଆଡ଼କୁ ଦୌଡ଼ିବାରୁ ରାମଦର୍ଶନାଭିଳାଷୀ ଶତ୍ରୁଘ୍ନ ମଧ୍ୟ ତାଙ୍କ ପଛେ ପଛେ ଯାଇ ସେଠାରେ ପହଞ୍ଚିଲେ। ଏହି ପ୍ରସଙ୍ଗରେ କବି କହିଛନ୍ତି</span>—</p>
<p class="Shlok">ଶତ୍ରୁଘ୍ନଶ୍ଚାପି ରାମସ୍ୟ ବବନ୍ଦେ ଚରଣୌ ରୁଦନ୍।</p>
<p class="Shlok">ତାବୁଭୌ ଚ ସମାଲିଙ୍ଗ୍ୟ ରାମୋଽପ୍ୟଶ୍ରୂଣ୍ୟବର୍ତ୍ତୟତ୍ ॥</p>
<p class="Shlok-Right">(ବା.ରା. ୨ା୯୯ା୪୦)</p>
<p class="Text-ori">‘‘ଶତ୍ରୁଘ୍ନ ମଧ୍ୟ କାନ୍ଦି କାନ୍ଦି ଶ୍ରୀରାମଙ୍କ ଚରଣ ବନ୍ଦନା କଲେ। ସେ ଦୁହିଁଙ୍କୁ ଆଲିଙ୍ଗନ କରି ଶ୍ରୀରାମ ଅଶ୍ରୁବର୍ଷଣ କରିବାକୁ ଲାଗିଲେ।’’ ତା’ପରେ ଶତ୍ରୁଘ୍ନ ଭାଇ ଲକ୍ଷ୍ମଣ ଓ ସୀତାଙ୍କୁ ମଧ୍ୟ ମହା ଆନନ୍ଦରେ ସାକ୍ଷାତ୍ କଲେ।</p>
<p class="Text-ori">ସମସ୍ତେ ଏକତ୍ର ହେଲେ; କଥାବାର୍ତ୍ତା ଆରମ୍ଭ ହେଲା। ସେଠାରେ ଶ୍ରୀରାମ ଓ ଭରତଙ୍କ କଥୋପକଥନ ସମୟରେ ଲକ୍ଷ୍ମଣ ଓ ଶତ୍ରୁଘ୍ନଙ୍କର କିଛି କରିବାର ନ ଥିଲା, କି କିଛି କହିବାର ନ ଥିଲା; କାରଣ ଶତ୍ରୁଘ୍ନ ତ ନିଜ ଜୀବନକୁ ରାମସେବକ ଭରତଙ୍କୁ ଅର୍ପଣ କରିଦେଇଥିଲେ। ଏଣୁ ତାଙ୍କ ବିଷୟରେ ଯାହା କୁହାଯିବା କଥା ବା ସେ ଯାହା କହିବା କଥା, ତାହା ସ୍ବୟଂ ଭରତ ହିଁ କହିଦିଅନ୍ତି।</p>
<p class="Text-ori"><span>ପାଦୁକାଦ୍ବୟ ନେଇ ଅଯୋଧ୍ୟାକୁ ଫେରିବା ପୂର୍ବରୁ ଭରତ ଓ ଶତ୍ରୁଘ୍ନ ଶ୍ରୀରାମଙ୍କୁ ସାକ୍ଷାତ୍ କରି ତାଙ୍କୁ ପ୍ରଦକ୍ଷିଣ କଲେ ଏବଂ ତାଙ୍କ ଚରଣରେ ପ୍ରଣାମ କଲେ। ଲକ୍ଷ୍ମଣଙ୍କ ପରି ଶତ୍ରୁଘ୍ନ ମଧ୍ୟ ଥିଲେ ତେଜୀୟାନ। କୈକେୟୀଙ୍କ ପ୍ରତି ତାଙ୍କ ମନରେ ରୋଷ ବସା ବାନ୍ଧି ରହିଥିଲା। ଶ୍ରୀରାମ ଏହା ଜାଣିଥିଲେ। ତେଣୁ ବିଦାୟ ଦେବା ସମୟରେ ଶ୍ରୀରାମ ଶତ୍ରୁଘ୍ନଙ୍କୁ ବାତ୍ସଲ୍ୟଭାବରେ ଶିକ୍ଷା ଦେଇ କହିଲେ</span>—</p>
<p class="Shlok-Color">ମାତରଂ ରକ୍ଷ କୈକେୟୀଂ ମା ରୋଷଂ କୁରୁ ତାଂ ପ୍ରତି ॥</p>
<p class="Shlok-Color">ମୟା ଚ ସୀତୟା ଚୈବ ଶପ୍ତୋଽସି ରଘୁନନ୍ଦନ।</p>
<p class="Shlok-Right">(ବା.ରା. ୨ା୧୧୨ା୨୭-୨୮)</p>
<p class="Text-ori">‘‘ରଘୁନନ୍ଦନ ଶତ୍ରୁଘ୍ନ ! ତୁମକୁ ମୋ ରାଣ ଓ ସୀତାଙ୍କ ରାଣ, ତୁମେ ସର୍ବଦା ମାତା କୈକେୟୀଙ୍କୁ ରକ୍ଷା କରିବ; ତାଙ୍କ ସେବା କରିବ; କଦାପି ତାଙ୍କ ପ୍ରତି କ୍ରୋଧ କରିବ ନାହିଁ।’’</p>
<p class="Text-ori">ଶତ୍ରୁଘ୍ନଙ୍କର ଶ୍ରୀରାମଙ୍କ ପ୍ରତି କେତେ ପ୍ରେମ ଓ ଭକ୍ତିଭାବ ଥିଲା, ତାହା ଏଥିରୁ ମଧ୍ୟ ଜଣାଯାଏ।</p>
<p class="Text-ori">ଶତ୍ରୁଘ୍ନ ଭରତଙ୍କ ସହିତ ଅଯୋଧ୍ୟାକୁ ଫେରିଆସି ଅନୁକ୍ଷଣ ତାଙ୍କ ଆଜ୍ଞାନୁସାରେ ରାଜ୍ୟ ଓ ପରିବାରର ସେବା କରୁଥିଲେ। ପ୍ରତ୍ୟେକ କ୍ଷେତ୍ରରେ ଶତ୍ରୁଘ୍ନ ଭରତଙ୍କ ପାଖେ ପାଖେ ରହି ତାଙ୍କ ଆଜ୍ଞା ପାଇଁ ପ୍ରତୀକ୍ଷା କରୁଥିଲେ। ଭରତଙ୍କର ଶତ୍ରୁଘ୍ନଙ୍କ ଠାରେ ମଧ୍ୟ ଦୃଢ଼ ଭରସା ଥିଲା। ତେଣୁ ଛୋଟ ବଡ଼ ପ୍ରତ୍ୟେକ କାର୍ଯ୍ୟପାଇଁ ସେ ଶତ୍ରୁଘ୍ନଙ୍କୁ ହିଁ ଆଜ୍ଞା ଦେଉଥିଲେ।</p>
<p class="Text-ori">ଏହାପରେ ଶ୍ରୀରାମଙ୍କ ପ୍ରତ୍ୟାବର୍ତ୍ତନ ପର୍ଯ୍ୟନ୍ତ ଶତ୍ରୁଘ୍ନଙ୍କ ବିଷୟରେ ବାଲ୍ମୀକି ରାମାୟଣରେ କୌଣସି ବିଶେଷ ଉଲ୍ଲେଖନୀୟ ଘଟଣା ମିଳେ ନାହିଁ। ହନୁମାନଙ୍କ ଦ୍ବାରା ରାମଙ୍କ ଆସିବାର ସମାଚାର ମିଳିବା ପରେ ଭରତଙ୍କ ଆଜ୍ଞାନୁସାରେ ରାମଙ୍କ ସ୍ବାଗତସମ୍ବର୍ଦ୍ଧନା, ନଗର ସଜାଇବା, ରାଜମାର୍ଗ ଓ ଅନ୍ୟାନ୍ୟ ସଡ଼କ ସବୁ ମରାମତି କରିବା, ସମତଳ କରିବା, ତା’ ଉପରେ ଜଳ ଛିଞ୍ଚିବା ଆଦିର ବ୍ୟବସ୍ଥା ଶତ୍ରୁଘ୍ନ କରିଥିଲେ। ଶ୍ରୀରାମଙ୍କ ରାଜ୍ୟାଭିଷେକ ହେବା ପରେ ମଧ୍ୟ ସେ ଭରତଙ୍କ ସହିତ ମିଶି ରାମଙ୍କ ସେବାକାର୍ଯ୍ୟ କରୁଥିଲେ। ଭ୍ରାତୃସମ୍ବନ୍ଧ ଦୃଷ୍ଟିରୁ ଲକ୍ଷ୍ମଣ ଓ ଶତ୍ରୁଘ୍ନ ଉଭୟଙ୍କ ଉପରେ ଭରତଙ୍କର ସମାନ ଅଧିକାର ଥିଲେ ମଧ୍ୟ ଭରତ ନିଜର କାର୍ଯ୍ୟ କେବଳ ଶତ୍ରୁଘ୍ନଙ୍କ ଦ୍ବାରାହିଁ କରାଉଥିଲେ।</p>
<p class="Text-ori"><span>ସୀତାଙ୍କ ନିର୍ବାସନ ପରେ ଦିନେ ଋଷିମାନେ ରାମଙ୍କ ନିକଟକୁ ଆସି ଲବଣାସୁରର ଅତ୍ୟାଚାର ବିଷୟ ବର୍ଣ୍ଣନା କଲେ। ତାହା ଶୁଣି ଶ୍ରୀରାମ ସେମାନଙ୍କୁ ଆଶ୍ବାସନା ଦେଲେ ଏବଂ ସଭାରେ ପ୍ରସ୍ତାବ ଆଗତ କଲେ, ‘ଲବଣାସୁରକୁ ବଧ କରିବା ପାଇଁ କିଏ ଯିବ ? କାହାକୁ ଆଜ୍ଞା ଦିଆଯିବ ? ଭରତଙ୍କୁ ନା ଶତ୍ରୁଘ୍ନଙ୍କୁ ?’’ ତାହା ଶୁଣି ଭରତ କହିଲେ, ‘‘ମୋତେ ଆଜ୍ଞା ଦିଆଯାଉ। ମୁଁ ଲବଣାସୁରକୁ ବଧ କରିବି।’’ ଭରତଙ୍କ କଥା ଶୁଣିବାକ୍ଷଣି ଶତ୍ରୁଘ୍ନ ନିଜ ଆସନରୁ ଉଠି, ଶ୍ରୀରାମଙ୍କୁ ପ୍ରଣାମ କରି କହିଲେ,</span></p>
<p class="Shlok-Color">କୃତକର୍ମା ମହାବାହୁର୍ମଧ୍ୟମୋ ରଘୁନନ୍ଦନ ॥</p>
<p class="Shlok-Color">ଆର୍ଯ୍ୟେଣ ହି ପୁରା ଶୂନ୍ୟା ତ୍ବଯୋଧ୍ୟା ପରିପାଳିତା।</p>
<p class="Shlok-Color">ସଂତାପଂ ହୃଦୟେ କୃତ୍ବା ଆର୍ଯ୍ୟସ୍ୟାଗମନଂ ପ୍ରତି ॥</p>
<p class="Shlok-Color">ଦୁଃଖାନି ଚ ବହୂନୀହ ଅନୁଭୂତାନି ପାର୍ଥିବ।</p>
<p class="Shlok-Color">ଶୟାନୋ ଦୁଃଖଶଯ୍ୟାସୁ ନନ୍ଦିଗ୍ରାମେ ମହାଯଶାଃ ॥</p>
<p class="Shlok-Color">ପଂଳମୂଳାଶନୋ ଭୂତ୍ବା ଜଟୀ ଚୀରଧରସ୍ତଥା।</p>
<p class="Shlok-Color">ଅନୁଭୂୟେଦୃଶଂ ଦୁଃଖମେଷ ରାଘବନନ୍ଦନଃ ॥</p>
<p class="Shlok-Color">ପ୍ରେଷ୍ୟେ ମୟି ସ୍ଥିତେ ରାଜନ୍ନ ଭୂୟଃ କ୍ଳେଶମାପ୍ନୁୟାତ୍।</p>
<p class="Shlok-Right">(ବା.ରା. ୭।୬୨।୧୧—୧୫)</p>
<p class="Text-ori"><span>‘‘ହେ ରଘୁନାଥ ! ମହାବାହୁ ଭରତ ଆପଣଙ୍କର ବହୁତ କାମ କରିଛନ୍ତି। ଆପଣ ଅଯୋଧ୍ୟା ଛାଡ଼ି ଚାଲିଯିବା ପରେ ସେ ପ୍ରଜାଙ୍କୁ ପରିପାଳନ କରିଥିଲେ ଏବଂ ଆପଣ ଫେରିଆସିବା ପର୍ଯ୍ୟନ୍ତ ସନ୍ତପ୍ତ ହୃଦୟରେ ବହୁ କଷ୍ଟ ସହିଛନ୍ତି। ରାଜନ୍ ! ମହାଯଶସ୍ବୀ ଭରତ ନନ୍ଦିଗ୍ରାମରେ ବାସ କରି ତୃଣଶଯ୍ୟାରେ ଶୟନ କରୁଥିଲେ। ସେ ଫଳମୂଳ ଖାଇ, ଜଟା ଧାରଣ କରି ଏବଂ ବଳ୍୷କଳ ବସନ ପିନ୍ଧି ବହୁକଷ୍ଟ ସହ୍ୟ କରିଛନ୍ତି। ତେଣୁ ମୋ ପରି ଭୃତ୍ୟ ଥାଉ ଥାଉ ସେ ଆଉ କଷ୍ଟ ପାଇବା ଉଚିତ ନୁହେଁ।’’ ତାହା ଶୁଣି ଶ୍ରୀରାମ କହିଲେ</span>—</p>
<p class="Shlok-Color">ଏବଂ ଭବତୁ କାକୁତ୍୷ସ୍ଥ କ୍ରିୟତାଂ ମମ ଶାସନମ୍।</p>
<p class="Shlok-Color">ରାଜ୍ୟେ ତ୍ବାମଭିଷେକ୍ଷାମି ମଧୋସ୍ତୁ ନଗରେ ଶୁଭେ ॥</p>
<p class="Shlok-Color">ନିବେଶୟ ମହାବାହୋ ଭରତଂ ଯଦ୍ୟବେକ୍ଷସେ।</p>
<p class="Shlok-Color">ଶୂରସ୍ତ୍ବଂ କୃତବିଦ୍ୟଶ୍ଚ ସମର୍ଥଶ୍ଚ ନିବେଶନେ ॥</p>
<p class="Shlok-Color">ରାଜ୍ୟଂ ପ୍ରଶାଧି ଧର୍ମେଣ ବାକ୍ୟଂ ମେ ଯଦ୍ୟବେକ୍ଷସେ।</p>
<p class="Shlok-Color">ଉତ୍ତରଂ ଚ ନ ବକ୍ତବ୍ୟଂ ଶୂର ବାକ୍ୟାନ୍ତରେ ମମ ॥</p>
<p class="Shlok-Right">(ବା.ରା. ୭।୬୨।୧୬-୧୭, ୨୦)</p>
<p class="Text-ori"><span>‘‘ଭାଇ ! ତାହାହିଁ ହେଉ। ମୁଁ ଯାହା କହୁଛି, ତାହା କର। ମୁଁ ମଧୁଦୈତ୍ୟର ରମ୍ୟ ନଗରରେ ତୁମକୁ ଅଭିଷିକ୍ତ କରାଇବି। ଯଦି ତୁମେ ଭରତଙ୍କୁ ଆଉ କଷ୍ଟ ଦେବାକୁ ଇଚ୍ଛା କରୁନାହଁ, ଭଲ କଥା, ସେ ଏହିଠାରେ ରହନ୍ତୁ। ତୁମେ ବୀର ଓ ବିଦ୍ବାନ୍ ଏବଂ ନୂତନ ନଗର ବସାଇବାକୁ ସମର୍ଥ। ଅତଏବ ତୁମେ ସେହି ମଧୁପୁତ୍ର ଦୁରାତ୍ମା ଲବଣାସୁରକୁ ମାରି ତା’ର ରାଜ୍ୟକୁ ଧର୍ମପୂର୍ବକ ପାଳନ କର। ତୁମେ ଯଦି ମୋ କଥା ମାନୁଛ, ତେବେ ହେ ବୀର ! ଆଉ କିଛି ପ୍ରତ୍ୟୁତ୍ତର ଦିଅ ନାହିଁ। କାରଣ ଜ୍ୟେଷ୍ଠଙ୍କ ଆଜ୍ଞା ପାଳନ କରିବା କନିଷ୍ଠମାନଙ୍କର ଏକାନ୍ତ କର୍ତ୍ତବ୍ୟ।’’ ଭଗବାନ ଶ୍ରୀରାମଙ୍କର ଏହି ବଚନ ଶୁଣି ଶତ୍ରୁଘ୍ନ ବଡ଼ ଲଜ୍ଜିତ ହେଲେ ଏବଂ ମନ୍ଦ ମନ୍ଦ ସ୍ବରରେ କହିଲେ</span>—</p>
<p class="Shlok-Color">ଅଧର୍ମଂ ବିଦ୍ମ କାକୁତ୍୷ସ୍ଥ ଅସ୍ମିନ୍ନର୍ଥେ ନରେଶ୍ବର।</p>
<p class="Shlok-Color">କଥଂ ତିଷ୍ଠତ୍ସୁ ଜ୍ୟେଷ୍ଠେଷୁ କାନୀୟାନଭିଷିଚ୍ୟତେ ॥</p>
<p class="Shlok-Color">ଅବଶ୍ୟଂ କରଣୀୟୀଂ ଚ ଶାସନଂ ପୁରୁଷର୍ଷଭ।</p>
<p class="Shlok-Color">ତବ ଚୈବ ମହାଭାଗ ଶାସନଂ ଦୁରତିକ୍ରମମ୍ ॥</p>
<p class="Shlok-Color">ତ୍ବତ୍ତୋ ମୟା ଶ୍ରୁତଂ ବୀର ଶ୍ରୁତିଭ୍ୟଶ୍ଚ ମୟା ଶ୍ରୁତମ୍।</p>
<p class="Shlok-Color">ନୋତ୍ତରଂ ହି ମୟା ବାଚ୍ୟଂ ମଧ୍ୟମେ ପ୍ରତିଜାନତି ॥</p>
<p class="Shlok-Color">ବ୍ୟାହୃତଂ ଦୁର୍ବଚୋ ଘୋରଂ ହନ୍ତାସ୍ମି ଲବଣଂ ମୃଧେ।</p>
<p class="Shlok-Color">ତସୈବଂ ମେ ଦୁରୁକ୍ତସ୍ୟ ଦୁର୍ଗତିଃ ପୁରୁଷର୍ଷଭ ॥</p>
<p class="Shlok-Color">ଉତ୍ତରଂ ନ ହି ବକ୍ତବ୍ୟଂ ଜ୍ୟେଷ୍ଠେନାଭିହିତେ ପୁନଃ।</p>
<p class="Shlok-Color">ଅଧର୍ମସହିତଂ ଚୈବ ପରଲୋକବିବର୍ଜିତମ୍ ॥</p>
<p class="Shlok-Color">ସୋଽହଂ ଦ୍ବିତୀୟାଂ କାକୁତ୍୷ସ୍ଥ ନ ବକ୍ଷ୍ୟାମୀତି ଚୋତ୍ତରମ୍।</p>
<p class="Shlok-Right">(ବା.ରା. ୭।୬୩।୨—୭)</p>
<p class="Text-ori">‘‘ମହାରାଜ ! ବୋଧହୁଏ, ଏହା ଅଧର୍ମ ହେବ। ଜ୍ୟେଷ୍ଠ ଭ୍ରାତା ଭରତ ଥାଉ ଥାଉ କନିଷ୍ଠ ଭ୍ରାତାର କିପରି ଅଭିଷେକ କରାଯିବ ? ମାତ୍ର ହେ ପୁରଷୋତ୍ତମ ! ହେ ମହାଭାଗ ! ଆପଣଙ୍କ ଆଜ୍ଞା ଅବଶ୍ୟ ପାଳନୀୟ; ଆପଣଙ୍କ ଆଜ୍ଞା ଉଲ୍ଲଘଂନ କରିବା ମଧ୍ୟ ମହାପାପ। ଏହା ମୁଁ ଆପଣଙ୍କ ଶ୍ରୀମୁଖରୁ ଏବଂ ବେଦଶାସ୍ତ୍ରରୁ ମଧ୍ୟ ଶୁଣିଛି। ଅତଏବ ମୁଁ ଆପଣଙ୍କ କଥାରେ କୌଣସି ଆପତ୍ତି କରିବି ନାହିଁ। ମଧ୍ୟମ ଭ୍ରାତା ଭରତ ଲବଣକୁ ମାରିବାକୁ ପ୍ରତିଜ୍ଞା କରିସାରିଥିଲେ; ମାତ୍ର ମୁଁ ମଝିରେ କହି ଉଠିଲି ଯେ, ମୁଁ ଲବଣାସୁରକୁ ମାରିବି। ହେ ପୁରୁଷଶ୍ରେଷ୍ଠ ! ମୋର ଏହି ଅନୁଚିତ କଥାର ଫଳସ୍ବରୂପ ମୋତେ ଏହି ରାଜ୍ୟାଭିଷେକରୂପକ ଦୁର୍ଗତି ମିଳିଲା। ବଡ଼ ଭାଇଙ୍କ କଥାର ପ୍ରତ୍ୟୁତ୍ତର ଦେବା ଉଚିତ ନୁହେଁ; କାରଣ ପ୍ରତ୍ୟୁତ୍ତର ଦେବାଦ୍ବାରା ଅଧର୍ମ ହୁଏ ଏବଂ ପରଲୋକ ନଷ୍ଟ ହୋଇଯାଏ। ମୁଁ ଭ୍ରାତା ଭରତଙ୍କ କଥାରେ କଥା କହିପକାଇଥିଲି; ପୁଣି ଏବେ ଆପଣଙ୍କ କଥାରେ ଉତ୍ତର ଦେଉଛି। ଏଣୁ ରଘୁବର ! ଏଣିକି ମୁଁ ଆଉ କେବେ ଦ୍ବିତୀୟ ଥର କିଛି ଉତ୍ତର ଦେବି ନାହିଁ। (ମୁଁ ଆପଣଙ୍କ ଇଚ୍ଛାନୁସାରେ ହିଁ କାର୍ଯ୍ୟ କରିବାକୁ ପ୍ରସ୍ତୁତ)।’’</p>
<p class="Text-ori">କି ସୁନ୍ଦର ତ୍ୟାଗ ! ଶ୍ରୀରାମଙ୍କ ବିଚ୍ଛେଦରେ ରାଜ୍ୟପ୍ରାପ୍ତିକୁ ସେ ଦୁର୍ଗତି ବୋଲି ମନେ କରୁଥିଲେ। ଏହା ଯଥାର୍ଥ। ସାଧକମାନେ ଏଥିପ୍ରତି ବିଶେଷ ଧ୍ୟାନ ଦେବା ଆବଶ୍ୟକ।</p>
<p class="Text-ori">ଏହାପରେ ଶତ୍ରୁଘ୍ନ ଲବଣାସୁରକୁ ଆକ୍ରମଣ କରିବା ନିମନ୍ତେ ଯାତ୍ରା କଲେ। ଶ୍ରୀରାମ ଶତ୍ରୁଘ୍ନଙ୍କୁ ଲବଣାସୁରକୁ ବଧ କରିବାର ଉପାୟ କହିଦେଲେ ତଥା ବାଟରେ ଆବଶ୍ୟକ ଖର୍ଚ୍ଚ ପାଇଁ ପ୍ରଭୂତ ଧନ ଓ ବିଶାଳ ସେନା ତାଙ୍କ ସଙ୍ଗେ ପଠାଇ ତାଙ୍କୁ ବିଦାୟ ଦେଲେ। ବାଟରେ ଯିବାବେଳେ ଶତ୍ରୁଘ୍ନ ବାଲ୍କୀକିମୁନିଙ୍କ ଆଶ୍ରମରେ ଗୋଟିଏ ରାତ୍ରି କଟାଇଲେ। ସେହି ରାତ୍ରିରେ ସୀତାଙ୍କ ଠାରୁ କୁଶ ଓ ଲବ ଏ ଦୁଇ ଯମଜ ପୁତ୍ର ଜାତ ହୋଇଥା’ନ୍ତି। ଏଣୁ ସେ ରାତ୍ରିଟି ମଧ୍ୟ ଶତ୍ରୁଘ୍ନଙ୍କ ପକ୍ଷରେ ଥିଲା ବଡ଼ ଆନନ୍ଦଦାୟକ। ତା’ପରେ ଶତ୍ରୁଘ୍ନ ସେଠାରୁ ବାହାରି ବାଟରେ ମଧ୍ୟେ ମଧ୍ୟେ ବିଶ୍ରାମ କରି ଯାଉଥା’ନ୍ତି। ବାଟରେ ସାତ ରାତି ବିତାଇ ସେ ଯାଇ ଯମୁନାତୀରରେ ପହଞ୍ଚିଲେ ଏବଂ ସେଠାରେ ପୁଣ୍ୟକୀର୍ତ୍ତି ଚ୍ୟବନ ଋଷିଙ୍କ ଆଶ୍ରମରେ ରହିଲେ। ଚ୍ୟବନ ଋଷିଙ୍କ ଠାରୁ ଲବଣାସୁରର ଦୈନନ୍ଦିନ କୃତ୍ୟ ଏବଂ ତା’ର ବଳବିକ୍ରମ ବିଷୟରେ ତଥ୍ୟ ସଂଗ୍ରହ କଲେ। ତେଣୁ ଲବଣାସୁର ଆହାର ଅନ୍ବେଷଣରେ ଘରୁ ବାହାରି ବନକୁ ଚାଲିଯିବା ପରେ ଶତ୍ରୁଘ୍ନ ଯାଇ, ତା ନଗରର ଦ୍ବାର ଅବରୁଦ୍ଧ କରି ଠିଆ ହୋଇଗଲେ। ଦୁଇପ୍ରହର ହୋଇଯିବାରୁ ସେହି ରାକ୍ଷସ ବହୁ ପ୍ରାଣୀଙ୍କୁ ମାରି ଏବଂ ସେହି ଭାର ଧରି ଆସି ପହଞ୍ଚିଲା। ସେ ଆସି ଦେଖିଲା ଯେ, ଶତ୍ରୁଘ୍ନ ଅସ୍ତ୍ର ଧରି ଦ୍ବାରଦେଶରେ ଉଭା ହୋଇଛନ୍ତି। ଲବଣାସୁର ତାଙ୍କୁ କହିଲା, ‘‘ତୁ ଏ ଧନୁଶରଦ୍ବାରା କ’ଣ କରିବୁ ? ରେ ନରାଧମ ! ଏହିପରି ହଜାର ହଜାର ଅସ୍ତ୍ରଧାରୀ ବୀରଙ୍କୁ ମୁଁ ଖାଇଦେଇଛି।’’</p>
<p class="Text-ori">ଶତ୍ରୁଘ୍ନ ନିଜ ପରିଚୟ ଦେଇ କହିଲେ, ‘‘ମୁଁ ତୋ ସଙ୍ଗେ ଯୁଦ୍ଧ କରିବାକୁ ଇଚ୍ଛା କରୁଛି।’’ ଏହାପରେ ଦୁହିଁଙ୍କ ମଧ୍ୟରେ ତୁମୁଳ ସଂଗ୍ରାମ ଚାଲିଲା। ପରିଶେଷରେ ଶତ୍ରୁଘ୍ନ କର୍ଣ୍ଣ ପର୍ଯ୍ୟନ୍ତ ଧନୁର ଗୁଣକୁ ଆକର୍ଷଣ କରି, ତା’ ବକ୍ଷକୁ ଲକ୍ଷ୍ୟ କରି ଏକ ଅମୋଘ ଦିବ୍ୟ ବାଣ ନିକ୍ଷେପ କଲେ। ସେହି ବାଣ ତତ୍୷କ୍ଷଣାତ୍ ଲବଣର ହୃଦୟକୁ ବିଦୀର୍ଣ୍ଣ କରିଦେଇ ରସାତଳକୁ ପ୍ରବେଶ କଲା ଏବଂ ପୁଣି ଫେରିଆସି ଶତ୍ରୁଘ୍ନଙ୍କ ତୂଣୀରରେ ରହିଗଲା। ଦେବତା ଓ ମହର୍ଷିଗଣ ଶତ୍ରୁଘ୍ନଙ୍କର ପ୍ରଶଂସା କରିବାକୁ ଲାଗିଲେ ଏବଂ ଜୟଧ୍ବନି ସହିତ ପୁଷ୍ପବୃଷ୍ଟି ହେବାକୁ ଲାଗିଲା।</p>
<p class="Text-ori"><span>ଶତ୍ରୁଘ୍ନ ଲବଣାସୁରକୁ ସଂହାର କରି, ସେଠାରେ ଦେବପୁରୀ ସଦୃଶ ରମ୍ୟ ମଧୁପୁରୀ ପ୍ରତିଷ୍ଠା କଲେ ଓ ଯଥାଯଥଭାବେ ରାଜ୍ୟଶାସନ କଲେ। ବାର ବର୍ଷ ପରେ ଶତ୍ରୁଘ୍ନ ଶ୍ରୀରାମଙ୍କ ଚରଣ ଦର୍ଶନ କରିବା ଅଭିଳାଷରେ ଅଯୋଧ୍ୟା ଅଭିମୁଖେ ଯାତ୍ରା କଲେ। ମହାଯଶସ୍ବୀ ଶତ୍ରୁଘ୍ନ ବାଟରେ ସାତ ଆଠ ସ୍ଥାନରେ ରହି ରହି ମହର୍ଷି ବାଲ୍ମୀକିଙ୍କ ଆଶ୍ରମରେ ଯାଇ ପହଞ୍ଚିଲେ। ସେହି ଆଶ୍ରମରେ ମଧୁର ସ୍ବରରେ, ସୁଲଳିତ କଣ୍ଠରେ, ବୀଣାର ସ୍ବର ସହିତ କଣ୍ଠସ୍ବର ମିଳାଇ ଗାନ କରାଯାଉଥିବା ରାମଚରିତ ସେ ଶ୍ରବଣ କଲେ। ତାହା ଶୁଣି ତାଙ୍କ ଚକ୍ଷୁ ଲୋତକରେ ପୂର୍ଣ୍ଣ ହୋଇଗଲା ଏବଂ ତାଙ୍କ ହୃଦୟ କରୁଣରସାପ୍ଳୁତ ହୋଇଗଲା। ରାତିରେ ସେ ଶୋଇବାକୁ ଗଲେ; କିନ୍ତୁ ରାମଙ୍କ ସମ୍ବନ୍ଧୀୟ ସେହି ଉତ୍ତମ ସଂଗୀତ କଥା ଚିନ୍ତା କରି କରି ତାଙ୍କୁ ନିଦ ଆସିଲା ନାହିଁ। ସକାଳ ହେବାମାତ୍ରେ ଶତ୍ରୁଘ୍ନ ପ୍ରାତଃକୃତ୍ୟ ଶେଷ କରି ମହର୍ଷି ବାଲ୍ମୀକିଙ୍କ ଅନୁମତି ନେଇ ଶ୍ରୀରାମଙ୍କୁ ଦର୍ଶନ କରିବା ଉତ୍କଣ୍ଠାରେ ଅଯୋଧ୍ୟା ଯାତ୍ରା କଲେ। ରମଣୀୟ ଅଯୋଧ୍ୟାପୁରୀରେ ପ୍ରବେଶ କରି ଯେଉଁଠାରେ ଶ୍ରୀରାମଚନ୍ଦ୍ର ଥିଲେ, ସେଠାକୁ ଗଲେ। ସେଠାରେ ସେ ପୂର୍ଣ୍ଣଚନ୍ଦ୍ରାନନ ଶ୍ରୀରାମଙ୍କୁ ମନ୍ତ୍ରୀମଣ୍ଡଳ ମଧ୍ୟରେ ବସିଥିବାର ଦେଖିଲେ। ଦେବତାମାନଙ୍କ ମଧ୍ୟରେ ଇନ୍ଦ୍ର ଶୋଭା ପାଇଲା ପରି ସେ ଶୋଭା ପାଉଥିଲେ। ସତ୍ୟପରାକ୍ରମ, ତେଜୋଦୀପ୍ତ, ମହାବଳୀ ଶ୍ରୀରାମଚନ୍ଦ୍ରଙ୍କୁ ଶତ୍ରୁଘ୍ନ କର ଯୋଡ଼ି, ପ୍ରଣାମ କରି କହିଲେ</span>—</p>
<p class="Shlok-Color">ଯଥାଜ୍ଞପ୍ତଂ ମହାରାଜ ସର୍ବଂ ତତ୍ କୃତବାନହମ୍।</p>
<p class="Shlok-Color">ହତଃ ସ ଲବଣଃ ପାପଃ ପୁରୀ ଚାସ୍ୟ ନିବେଶିତା ॥</p>
<p class="Shlok-Color">ଦ୍ବାଦଶୈତାନି ବର୍ଷାଣି ତ୍ବାଂ ବିନା ରଘୁନନ୍ଦନ।</p>
<p class="Shlok-Color">ନୋତ୍ସହେୟମହଂ ବସ୍ତୁଂ ତ୍ବୟା ବିରହିତୋ ନୃପ ॥</p>
<p class="Shlok-Color">ସ ମେ ପ୍ରସାଦଂ କାକୁତ୍୷ସ୍ଥ କୁରୁଷ୍ବାମିତବିକ୍ରମ।</p>
<p class="Shlok-Color">ମାତୃହୀନୋ ଯଥା ବତ୍ସୋ ନ ଚିରଂ ପ୍ରବସାମ୍ୟହମ୍ ॥</p>
<p class="Shlok-Right">(ବା.ରା. ୭।୭୨।୧୦—୧୨)</p>
<p class="Text-ori">‘‘ଭଗବନ୍ ! ଆପଣଙ୍କ ଆଜ୍ଞାନୁସାରେ ପାପୀ ଲବଣାସୁରକୁ ମାରି ସେଠାରେ ଏକ ରମ୍ୟ ନଗରୀ ସ୍ଥାପନା କରିଛି। ହେ ମହାରାଜ ! ହେ ରଘୁନାଥ ! ମୋର ସେଠାରେ ରହିବାର ବାରବର୍ଷ ପୂରିଗଲା। ବାରବର୍ଷଯାକ ଆପଣଙ୍କ ବିରହରେ ଅତିଶୟ କଷ୍ଟରେ ବିତାଇଛି। ଏଣୁ ଆଉ ଆପଣଙ୍କ ଠାରୁ ବିଚ୍ଛିନ୍ନ ହୋଇ ସେଠାରେ ରହିବାକୁ ମୋର ଉତ୍ସାହ ନାହିଁ। ଅତଏବ ହେ ଅମିତବିକ୍ରମୀ ରଘୁନନ୍ଦନ ! ଏବେ ଆପଣ ମୋ ପ୍ରତି ଏତିକି କୃପା କରନ୍ତୁ, ଯଦ୍ଦ୍ବାରା ଶିଶୁ ଯେପରି ମାତୃହୀନ ହୋଇ ରହିପାରେ ନାହିଁ, ମୁଁ ସେହିପରି ଆପଣଙ୍କ ଠାରୁ ବିଚ୍ଛିନ୍ନ ହୋଇ କେଉଁଠି ହେଲେ ଦୀର୍ଘକାଳ ନ ରହେ।’’</p>
<p class="Text-ori">ଶତ୍ରୁଘ୍ନଙ୍କର ଏହି ହୃଦୟସ୍ପର୍ଶୀ କଥା ଶୁଣି ଶ୍ରୀରାମ ତାଙ୍କୁ ଆଲିଙ୍ଗନ କରି କହିଲେ, ‘‘ବୀର ! ତୁମେ ଏପରି ଦୁଃଖ କର ନାହିଁ। କାରଣ ଏହା କ୍ଷତ୍ରିୟସ୍ବଭାବର ଅନୁରୂପ ନୁହେଁ। କ୍ଷତ୍ରିୟଙ୍କ ପକ୍ଷରେ ଏହା ଶୋଭା ପାଏ ନାହିଁ। ରାଜାମାନେ ବିଦେଶରେ ରହିଲେ ଦୁଃଖିତ ହୁଅନ୍ତି ନାହିଁ। କାରଣ ଧର୍ମପୂର୍ବକ ପ୍ରଜାଙ୍କୁ ପାଳନ କରିବା ହିଁ କ୍ଷତ୍ରିୟର କର୍ତ୍ତବ୍ୟ। କ୍ଷାତ୍ରଧର୍ମ ଅନୁସାରେ ପ୍ରଜାପାଳନ ହିଁ ତୁମର କର୍ତ୍ତବ୍ୟ। ମୋତେ ଦେଖା କରିବାକୁ ମଝିରେ ମଝିରେ ଚାଲି ଆସୁଥିବ ଏବଂ ପୁଣି ତୁମ ନଗରକୁ ଫେରିଯାଉଥିବ। ତୁମେ ଯେ ମୋର ପ୍ରାଣ ସଦୃଶ ପ୍ରିୟ, ଏଥିରେ ସନ୍ଦେହ ନାହିଁ। ତଥାପି ରାଜ୍ୟ ପାଳନ କରିବା ଅବଶ୍ୟ କର୍ତ୍ତବ୍ୟ।’’ ଶ୍ରୀରାମଙ୍କର ଏହି ଧର୍ମଯୁକ୍ତ ଏବଂ ମନୋମତ କଥା ଶୁଣି ଶତ୍ରୁଘ୍ନ ଦୁଃଖିତ ହେଲେ; ‘‘ଆଚ୍ଛା ତାହାହିଁ ହେଉ’’ କହି ତାଙ୍କ କଥା ମାନିନେଲେ। ତା’ପରେ ଭରତ ଓ ଲକ୍ଷ୍ମଣଙ୍କୁ ସାକ୍ଷାତ୍ କରି ଏବଂ ସମସ୍ତଙ୍କୁ ପ୍ରଣାମ କରି ସେ ମଧୁପୁରୀକୁ ଫେରିଗଲେ। </p>
<p class="Text-ori"><span>ଭଗବାନ ପରମଧାମରେ ପଦାର୍ପଣ କରିବା ନିମନ୍ତେ ନିଶ୍ଚୟ କରି, ଶତ୍ରୁଘ୍ନଙ୍କୁ ଡକାଇ ପଠାଇଲେ। ଦୂତଙ୍କ ଠାରୁ ସକଳ ବୃତ୍ତାନ୍ତ ଶୁଣି ଶତ୍ରୁଘ୍ନ ନିଜ ପୁତ୍ର ଦୁହିଁଙ୍କର ରାଜ୍ୟାଭିଷେକ କରି ଅଯୋଧ୍ୟାରେ ପହଞ୍ଚିଲେ ଏବଂ ଧର୍ମଜ୍ଞ ଶ୍ରୀରାମଙ୍କୁ ପ୍ରଣାମ କରି ଗଦ୍୷ଗଦ କଣ୍ଠରେ କହିଲେ</span>—</p>
<p class="Shlok-Color">କୃତ୍ବାଭିଷେକଂ ସୁତୟୋର୍ଦ୍ବୟୋ ରାଘବନନ୍ଦନ।</p>
<p class="Shlok-Color">ତବାନୁଗମନେ ରାଜନ୍ ବିଦ୍ଧି ମାଂ କୃତନିଶ୍ଚୟମ୍ ॥</p>
<p class="Shlok-Color">ନ ଚାନ୍ୟଦଦ୍ୟ ବକ୍ତବ୍ୟମତୋ ବୀର ନ ଶାସନମ୍।</p>
<p class="Shlok-Color">ବିହନ୍ୟମାନମିଚ୍ଛାମି ମଦ୍ବିଧେନ ବିଶେଷତଃ ॥</p>
<p class="Shlok-Right">(ବା.ରା. ୭।୧୦୮।୧୪-୧୫)</p>
<p class="Text-ori">‘‘ମହାରାଜ ! ମୋର ଦୁଇ ପୁତ୍ରଙ୍କ ରାଜ୍ୟାଭିଷେକ କରାଇଦେଇ ଆସିଛି। ଆପଣ ଜାଣନ୍ତୁ ଯେ, ମୁଁ ଆପଣଙ୍କର ଅନୁଗମନ କରିବାପାଇଁ ଦୃଢ଼ସଂକଳ୍ପ। ବୀର ! ମୋର ଆଉ କିଛି କହିବାର ନାହିଁ। ଆପଣ ମଧ୍ୟ ମୋତେ ଅନ୍ୟ କୌଣସି ଆଦେଶ ଦିଅନ୍ତୁ ନାହିଁ। କାରଣ ମୋ ପରି ଲୋକ ଆପଣଙ୍କ କଥା ଲଘଂନ କରିବା ଉଚିତ ହେବ ନାହିଁ। ଅଭିପ୍ରାୟ ଏହି ଯେ, ମୁଁ ଏ ପର୍ଯ୍ୟନ୍ତ କେବେ ହେଲେ ଆପଣଙ୍କ ଆଜ୍ଞା ଉଲ୍ଲଘଂନ କରିନାହିଁ। ଏଣୁ ବର୍ତ୍ତମାନ ମଧ୍ୟ ତାହା କରିବାକୁ ନ ପଡ଼ୁ; ଏକଥା ଆପଣ ରକ୍ଷା କରନ୍ତୁ।’’</p>
<p class="Text-ori">ଭଗବାନ ଶ୍ରୀରାମ ଶତ୍ରୁଘ୍ନଙ୍କର ଏପରି ଦୃଢ଼ସଙ୍କଳ୍ପ ଜାଣି, ‘‘ଆଚ୍ଛା ତାହାହିଁ ହେବ,’’ କହି ତାଙ୍କ ପ୍ରାର୍ଥନା ସ୍ବୀକାର କଲେ ଏବଂ ଶତ୍ରୁଘ୍ନ ମଧ୍ୟ ତାଙ୍କ ସହିତ ପରମଧାମକୁ ଗମନ କଲେ।</p>
<p class="Text-ori para-style-override-2"><span>ଶତ୍ରୁଘ୍ନଙ୍କର ଏହି ସଂକ୍ଷିପ୍ତ ଜୀବନ ବୃତ୍ତାନ୍ତ କେବଳ ବାଲ୍ମୀକି ରାମାୟଣକୁ ଆଧାର କରି ଲିଖିତ ହୋଇଛି।</span><span></span></p>


<p class="Page-Break"> </p>
<p class="Heading" id="toc_marker-8">ଆଦର୍ଶ ଭକ୍ତ ହନୁମାନ</p>
<p class="Text-ori">ହନୁମାନ ହେଉଛନ୍ତି ଭଗବାନ ଶ୍ରୀରାମଙ୍କର ସବୋର୍ତ୍ତମ ଭକ୍ତ। ପବନଦେବତାଙ୍କ ଅଂଶରୁ ଏବଂ ମାତା ଅଞ୍ଜନାଙ୍କ ଗର୍ଭରୁ ସେ ଜାତ ହୋଇଥିଲେ। ହନୁମାନ ଥିଲେ ବାଳବ୍ରହ୍ମଚାରୀ, ମହାବୀର, ମହାପରାକ୍ରମୀ, ଅତିଶୟ ବୁଦ୍ଧିମାନ୍, ଚତୁରଶିରୋମଣି, ବିଦ୍ବାନ୍, ସେବାଧର୍ମର ଆଚାର୍ଯ୍ୟ, ସର୍ବଥା ନିର୍ଭୟ, ସତ୍ୟବାଦୀ, ପ୍ରଭୁଭକ୍ତ, ଭଗବାନଙ୍କ ତତ୍ତ୍ବ, ରହସ୍ୟ, ଗୁଣ ଓ ପ୍ରଭାବ ବିଷୟରେ ଶ୍ରେଷ୍ଠ ଜ୍ଞାନୀ, ପରମ ବୈରାଗ୍ୟବାନ୍, ସିଦ୍ଧ, ପରମ ପ୍ରେମୀଭକ୍ତ ଏବଂ ସଦାଚାରୀ ମହାପୁରୁଷ। ସେ ଥିଲେ ଯୁଦ୍ଧବିଦ୍ୟାରେ ଅତ୍ୟନ୍ତ ନିପୁଣ, ଇଚ୍ଛାନୁସାରେ ଯେକୌଣସି ରୂପ ଧାରଣ କରିବାରେ ସମର୍ଥ, ତଥା ଭଗବାନଙ୍କ ନାମ, ଗୁଣ, ସ୍ବରୂପ ଓ ଲୀଳାର ବଡ଼ ରସିକ। କୁହାଯାଏ ଯେ, ଏବେ ମଧ୍ୟ ଯେଉଁଠାରେ ଶ୍ରୀରାମଙ୍କ କଥା କୀର୍ତ୍ତନ ବା ଗାନ ହେଉଛି, ସେଠାରେ ହନୁମାନ କୌଣସି ନା କୌଣସି ରୂପରେ ଉପସ୍ଥିତ ହୋଇଥାଆନ୍ତି। କିନ୍ତୁ ଶ୍ରଦ୍ଧାର ଅଭାବ ହେତୁ ଲୋକେ ତାଙ୍କୁ ଚିହ୍ନିପାରନ୍ତି ନାହିଁ।</p>
<p class="Text-ori">ହନୁମାନଙ୍କର ଗୁଣ ଅପାର। ଭଗବାନଙ୍କର ଏବଂ ତାଙ୍କ ଭକ୍ତମାନଙ୍କର ଗୁଣାବଳୀ କିଏ ବା କିପରି ବର୍ଣ୍ଣନା କରିପାରିବ ? ଏ ବିଷୟରେ ଯାହାକିଛି ବି ଲେଖାଯାଉ ନା କାହିଁକି, ତାହା ସ୍ବଳ୍ପମାତ୍ର। ଏଠାରେ ସଂକ୍ଷିପ୍ତରୂପେ ହନୁମାନଙ୍କ ଚରିତ୍ର ମାଧ୍ୟମରେ ତାଙ୍କ ଗୁଣାବଳୀର ଯତ୍୷କିଞ୍ଚିତ୍ ଦିଗ୍ଦର୍ଶନ କରାଯାଉଛି।</p>
<p class="Text-ori">ପମ୍ପାସରୋବର ନିକଟରେ ଶ୍ରୀରାମ ଓ ଲକ୍ଷ୍ମଣଙ୍କ ସହିତ ହନୁମାନଙ୍କର ପ୍ରଥମ ସାକ୍ଷାତ୍ ହୋଇଥିବା ପ୍ରସଙ୍ଗ ଅଧ୍ୟୟନ କଲେ ଜାଣିହୁଏ ଯେ, ହନୁମାନଙ୍କ ଠାରେ ବିନୟ, ବିଦ୍୷ବତା, ଚତୁରତା, ଦୀନତା, ପ୍ରେମ ଓ ଶ୍ରଦ୍ଧା ଆଦି ଅନେକ ଅସାଧାରଣ ଗୁଣ ଥିଲା।</p>
<p class="Text-ori">ନିଜ ମନ୍ତ୍ରୀମାନଙ୍କ ସହିତ ଋଷ୍ୟମୁକ ପର୍ବତ ଉପରେ ବସିଥିବା ସୁଗ୍ରୀବ ହଠାତ୍ ପମ୍ପାସରୋବର ଆଡ଼କୁ ଚାହିଁଦିଅନ୍ତି ତ, ଦେଖିଲେ ହସ୍ତରେ ଧନୁର୍ବାଣ ଧରି ଅତି କମନୀୟ, ଦୀର୍ଘବାହୁ, ମହାପରାକ୍ରମୀ ଦୁଇଜଣ ବୀରପୁରୁଷ ତାଙ୍କ ଆଡ଼କୁ ଆସୁଛନ୍ତି। ସେ ଦୁହିଙ୍କୁ ଦେଖିବାମାତ୍ରେ ସୁଗ୍ରୀବ ଭୀତତ୍ରସ୍ତ ହୋଇ ହନୁମାନଙ୍କୁ କହିଲେ, ‘‘ହନୁମାନ ! ତୁମେ ଶୀଘ୍ର ଯାଇ ସେମାନଙ୍କୁ ପରୀକ୍ଷା କର। ଯଦି ସେ ଦୁହେଁ ବାଳୀଦ୍ବାରା ପ୍ରେରିତ ହୋଇଥା’ନ୍ତି, ମୋତେ ସଂକେତଦ୍ବାରା ଜଣାଇଦେବ; ତା’ହେଲେ ମୁଁ କାଳ ବିଳମ୍ବ ନ କରି ଅତି ଶୀଘ୍ର ଏଠାରୁ ଅନ୍ୟତ୍ର ପଳାୟନ କରିବି।’’</p>
<p class="Text-ori"><span>ସୁଗ୍ରୀବଙ୍କ ଆଜ୍ଞା ପାଇ ହନୁମାନ ବ୍ରହ୍ମଚାରୀରୂପ ଧରି ସେଠାକୁ ଚାଲିଗଲେ ଏବଂ ଶ୍ରୀରାମଙ୍କୁ ପ୍ରଣାମ କରି ବିନୀତ ଭାବରେ ପ୍ରଶ୍ନ କଲେ। ମାନସ ରାମାୟଣରେ ସନ୍ଥକବି ତୁଳସୀଦାସ ତାଙ୍କ ପ୍ରଶ୍ନର ଏହିପରି ବର୍ଣ୍ଣନା କରିଛନ୍ତି</span>—</p>
<p class="Shlok-Color">କୋ ତୁମ୍୎ହ ସ୍ୟାମଲ ଗୌର ସରୀରା।</p>
<p class="Shlok-Color">ଛତ୍ରୀ ରୂପ ଫିରହୁ ବନ ବୀରା ॥</p>
<p class="Shlok-Color">କଠିନ ଭୂମି କୋମଲ ପଦ ଗାମୀ।</p>
<p class="Shlok-Color">କୱନ ହେତୁ ବିଚରହୁ ବନ ସ୍ବାମୀ ॥</p>
<p class="Shlok-Color">କୀ ତୁମ୍୎ହ ତୀନ ଦେବ ମହଁ କୋଊ।</p>
<p class="Shlok-Color">ନର ନାରାୟନ କୀ ତୁମ୍୎ହ ଦୋଊ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ଜଗ କାରନ ତାରନ ଭବ ଭଂଜନ ଧରନୀ ଭାର।</p>
<p class="Shlok-Color">କୀ ତୁମ୍୎ହ ଅଖିଲ ଭୁବନ ପତି ଲୀହ୍ନ ମନୁଜ ଅବତାର ॥</p>
<p class="Text-ori"><span>‘‘ହେ ବୀର ! ଶ୍ୟାମଳ ଓ ଗୌରଶରୀରଧାରୀ ଆପଣ ଦୁଇଜଣ କିଏ ? କ୍ଷତ୍ରିୟରୂପ ଧରି ବନରେ ଏପରି ବିଚରଣ କରୁଛନ୍ତି କାହିଁକି ? ହେ ସ୍ବାମିନ୍ ! ଆପଣ କୋମଳ ପାଦରେ ଏହି କଠିନ କର୍କଶ ବନଭୂମି ଉପରେ କେଉଁ ଅଭିପ୍ରାୟ ନେଇ ଭ୍ରମଣ କରୁଛନ୍ତି ? ଆପଣ ବ୍ରହ୍ମା, ବିଷ୍ଣୁ ଓ ମହେଶ୍ବର</span>—<span>ଏହି ତିନି ଦେବତାଙ୍କ ମଧ୍ୟରୁ କେହି ଅଟନ୍ତି କି ? ନା, ଆପଣମାନେ ନର ଓ ନାରାୟଣ ? ନା, ଆପଣ ଜଗତର ଆଦିକାରଣ ଓ ନିଖିଳ ବ୍ରହ୍ମାଣ୍ଡର ଅଧିଶ୍ବର ? ସଂସାରଭୟରୁ ଜୀବମାନଙ୍କୁ ପରିତ୍ରାଣ ଏବଂ ଭୂଭାରହରଣ କରିବା ନିମନ୍ତେ ଆପଣ ମନୁଷ୍ୟରୂପେ ଅବତୀର୍ଣ୍ଣ ହୋଇଛନ୍ତି କି ?’’</span></p>
<p class="Text-ori">ଅଧ୍ୟାତ୍ମରାମାୟଣରେ ପ୍ରାୟ ଏହିପରି ବର୍ଣ୍ଣନା ଦେଖିବାକୁ ମିଳେ। ଏହାଛଡ଼ା ଶ୍ରୀରାମ ହନୁମାନଙ୍କ ବିଦ୍୷ବତ୍ତାର ପ୍ରଶଂସା କରି ଭ୍ରାତା ଲକ୍ଷ୍ମଣଙ୍କୁ କହିଛନ୍ତି, ‘‘ଦେଖ, ଏହି ବ୍ରହ୍ମଚାରୀ କେଡେ ସୁନ୍ଦର ଭାଷା କହୁଛନ୍ତି ! ଏହାଙ୍କର ସମ୍ଭାଷଣ ଅତି ଚମତ୍କାର ! ଏ ନିଶ୍ଚୟ ସମସ୍ତ ବ୍ୟାକରଣ ବହୁବାର ଅଧ୍ୟୟନ କରି ସଂପୂର୍ଣ୍ଣରୂପେ ଆୟତ୍ତ କରିଛନ୍ତି। ଏ ଆମକୁ ଏତେ କଥା କହିଲେ; ମାତ୍ର କୌଣସି ଗୋଟିକରେ ହେଲେ ତ ଅଶୁଦ୍ଧି ନାହିଁ। ବହୁତ କଥା କହି ମଧ୍ୟ ସେ କୌଣସି ଅଶୁଦ୍ଧ ଶବ୍ଦ ବ୍ୟବହାର କରିନାହାନ୍ତି।’’</p>
<p class="Text-ori">ବାଲ୍ମୀକି ରାମାୟଣରେ ତ ଶ୍ରୀରାମ ଏକଥା ମଧ୍ୟ କହିଛନ୍ତି ଯେ, ‘‘ଏ ନିଶ୍ଚୟ ସମସ୍ତ ବେଦ ଅଭ୍ୟାସ କରିଛନ୍ତି; ନଚେତ୍ ଏପରି ସମ୍ଭାଷଣ କରିପାରନ୍ତେ କିପରି ?’’ ଏପରି ହନୁମାନଙ୍କ ବାଣୀକୁ ଅନେକ ପ୍ରକାର ପ୍ରଶଂସା କରି ଶେଷରେ ମନ୍ତବ୍ୟ ଦେଇଛନ୍ତି ଯେ, ଯେଉଁ ରାଜାଙ୍କ ନିକଟରେ ଏପରି ଗୁଣବାନ୍ କାର୍ଯ୍ୟଦକ୍ଷ ଦୂତ ଥିବେ, ସେହି ରାଜାଙ୍କର ସକଳ କାର୍ଯ୍ୟ ଦୂତର କଥାଦ୍ବାରା ହିଁ ସିଦ୍ଧ ହୋଇଯିବ।</p>
<p class="Text-ori">ରାମଚରିତମାନସରେ ପରବର୍ତ୍ତୀ ପ୍ରସଙ୍ଗର ବର୍ଣ୍ଣନା ଅତ୍ୟନ୍ତ ପ୍ରେମରସାତ୍ମକ।</p>
<p class="Text-ori"><span>ଭଗବାନ ଶ୍ରୀରାମ ନିଜର ପୂର୍ଣ୍ଣ ପରିଚୟ ପ୍ରଦାନ କରି ହନୁମାନଙ୍କୁ ପଚାରିଲେ, ‘‘ବ୍ରାହ୍ମଣ, ବର୍ତ୍ତମାନ କହନ୍ତୁ, ଆପଣ କିଏ ?’’ ଏହା ଶୁଣିବାମାତ୍ରେ ଶ୍ରୀରାମଙ୍କୁ ଭଲରୂପେ ଚିହ୍ନିପାରି ହନୁମାନ ତାଙ୍କ ଚରଣତଳେ ଲୋଟିଗଲେ; ତାଙ୍କ ଶରୀର ପୁଲକିତ ହୋଇଗଲା; ମୁଖରୁ ବାକ୍ୟ ସ୍ଫୁରିଲା ନାହିଁ। ସେ ଅପଲକ ନେତ୍ରରେ ଭଗବାନଙ୍କ ରୂପମାଧୁରୀ ଓ ବିଚିତ୍ର ବେଶ-ପରିପାଟୀ ନିରୀକ୍ଷଣ କରିବାକୁ ଲାଗିଲେ। କି ଅଲୌକିକ ପ୍ରେମ ! ସେ ଧୈର୍ଯ୍ୟ ଧରି, ଭଗବାନଙ୍କୁ ସ୍ତୁତି କଲେ</span>—</p>
<p class="Shlok-Color">ମୋର ନ୍ୟାଉ ମୈଁ ପୂଚ୍ଛା ସାଇଁ।</p>
<p class="Shlok-Color">ତୁମ୍୎ହ ପୂଛହୁ କସ ନର କୀ ନାଇଁ ॥</p>
<p class="Shlok-Color">ତବ ମାୟା ବସ ଫିରଉଁ ଭୁଲାନା।</p>
<p class="Shlok-Color">ତାତେ ମୈଁ ନହିଁ ପ୍ରଭୁ ପହିଚାନା ॥</p>
<p class="Shlok-Color">ଏକୁ ମୈଁ ମଂଦ ମୋହବସ କୁଟିଲ ହୃଦୟ ଅଗ୍ୟାନ।</p>
<p class="Shlok-Color">ପୁନି ପ୍ରଭୁ ମୋହି ବିସାରେଉ ଦୀନବଂଧୁ ଭଗୱାନ ॥</p>
<p class="Shlok-Color">ଜଦପି ନାଥ ବହୁ ଅବଗୁନ ମୋରେ।</p>
<p class="Shlok-Color">ସେବକ ପ୍ରଭୁହି ପରୈ ଜନି ଭୋରେ ॥</p>
<p class="Text-ori">‘‘ହେ ନାଥ ! ମୁଁ ଯାହା ପଚାରିଲି, ତାହା ପଚାରିବା ତ ମୋ ପକ୍ଷରେ ନ୍ୟାୟସଙ୍ଗତ। ମୋର ତ ବାନରବୁଦ୍ଧି; ଏଣୁ ଚିହ୍ନିପାରିଲି ନାହିଁ; ଅଜ୍ଞ ଜୀବରୂପରେ ନିଜ ପରିସ୍ଥିତିର ବଶବର୍ତ୍ତୀ ହୋଇ ମୁଁ ପଚାରିଦେଲି। ମାତ୍ର ଆପଣ କିପରି ସାଧାରଣ ମନୁଷ୍ୟ ପରି ପଚାରୁଛନ୍ତି ? ଆପଣଙ୍କ ମାୟା ହେତୁ ଆପଣଙ୍କୁ ପାସୋରିଯାଇ ମୁଁ ଏହି ଜନ୍ମମୃତ୍ୟୁରୂପୀ ସଂସାରଚକ୍ରରେ ଭ୍ରମଣ କରୁଛି। ତେଣୁ ମୋ ନିଜପ୍ରଭୁ ଆପଣଙ୍କୁ ମୁଁ ଚିହ୍ନିପାରିଲି ନାହିଁ। ଏକେ ତ ମୁଁ ସ୍ବଭାବତଃ ମନ୍ଦମତି, ଦ୍ବିତୀୟତଃ ‘ମୋହ’ର ବଶବର୍ତ୍ତୀ ଏବଂ ତୃତୀୟତଃ କୁଟିଳହୃଦୟ ଓ ଅଜ୍ଞାନ; ତହିଁରେ ପୁଣି ଦୀନବନ୍ଧୁ ଭଗବାନ ଆପଣ ମଧ୍ୟ ମୋତେ ଭୁଲିଗଲେ ! ହେ ନାଥ ! ଯଦିଓ ମୋର ଅଶେଷ ଦୋଷ-ତ୍ରୁଟି ରହିଛି, ଦୁର୍ଗୁଣ ରହିଛି, ତଥାପି ସେବକକୁ ଭୁଲିଯିବା ସ୍ବାମୀଙ୍କ ପକ୍ଷେ ଉଚିତ ନୁହେଁ।’’</p>
<p class="Text-ori">କେତେ ପ୍ରେମ ! କେତେ ବିନମ୍ରତା ! ଏହାପରେ ହନୁମାନ ବିନୟ ସହକାରେ ସୁଗ୍ରୀବଙ୍କ ପରିସ୍ଥିତି ବୁଝାଇ, ଦୁଇଭାଇଙ୍କୁ ନିଜ କାନ୍ଧରେ ବସାଇ ସୁଗ୍ରୀବଙ୍କ ନିକଟକୁ ନେଇଗଲେ। ସେଠାରେ ସେ ଉଭୟ ପକ୍ଷର ସମସ୍ତ କଥା ପରସ୍ପରକୁ ଶୁଣାଇ, ଅଗ୍ନିଙ୍କୁ ସାକ୍ଷୀ ରଖି ଶ୍ରୀରାମ ଓ ସୁଗ୍ରୀବଙ୍କ ମଧ୍ୟରେ ମିତ୍ରତା ସ୍ଥାପିତ କରାଇଲେ। ବାଳୀବଧ ପରେ ଶ୍ରୀରାମ ଭ୍ରାତା ଲକ୍ଷ୍ମଣଙ୍କ ସହିତ ପ୍ରବର୍ଷଣ ପର୍ବତରେ ଅବସ୍ଥାନ କରି ବର୍ଷାଋତୁ ଅତିବାହିତ କଲେ। ତେଣେ ରାଜ୍ୟ, ଐଶ୍ବର୍ଯ୍ୟ ଓ ସ୍ତ୍ରୀ ଆଦି ମିଳିଯାଇଥିବାରୁ ଭୋଗବିଳାସରେ ମାତି ସୁଗ୍ରୀବ ଭଗବାନଙ୍କ କାର୍ଯ୍ୟ ପାସୋରିଦେଲେ। ଏହା ଦେଖି ହନୁମାନ ରାଜନୀତି ଅନୁସାରେ ସୁଗ୍ରୀବଙ୍କୁ ଭଗବାନଙ୍କ କାର୍ଯ୍ୟ ବିଷୟ ସ୍ମରଣ କରାଇଦେଲେ ଏବଂ ତାଙ୍କ ଆଜ୍ଞା ନେଇ ବାନରମାନଙ୍କୁ ଡାକି ଆଣିବା ଉଦ୍ଦେଶ୍ୟରେ ଦେଶଦେଶାନ୍ତରକୁ ଦୂତ ପ୍ରେରଣ କଲେ। କି ଅସାଧାରଣ ବୁଦ୍ଧିମତ୍ତା !</p>
<p class="Text-ori"><span>ତା’ପରେ ସୀତାଙ୍କୁ ଅନ୍ବେଷଣ କରିବା ପାଇଁ ଚତୁର୍ଦ୍ଦିଗକୁ ବାନରମାନଙ୍କୁ ପଠାଇବା ବିଷୟରେ କଥୋପକଥନ ଚାଲିଲା। ବାଲ୍ମୀକି ରାମାୟଣରେ ସେହି ସମୟର ବର୍ଣ୍ଣନା ଦେଖିଲେ, ସୁଗ୍ରୀବଙ୍କର ହନୁମାନଙ୍କ ଉପରେ କେତେ ଭରସା ଓ ବିଶ୍ବାସ ଥିଲା ତଥା ସ୍ବୟଂ ଭଗବାନ ଶ୍ରୀରାମଙ୍କର ମଧ୍ୟ ତାଙ୍କ କାର୍ଯ୍ୟଦକ୍ଷତା ଉପରେ କେତେ ବିଶ୍ବାସ ଥିଲା, ତାହା ସ୍ପଷ୍ଟରୂପେ ଜଣାପଡେ଼। ସେଠାରେ ଶ୍ରୀରାମଙ୍କ ଉପସ୍ଥିତିରେ ହିଁ ସୁଗ୍ରୀବ ହନୁମାନଙ୍କୁ କହିଛନ୍ତି</span>—</p>
<p class="Shlok-Color">ନ ଭୂମୌ ନାନ୍ତରିକ୍ଷେ ବା ନାମ୍ବରେ ନାମରାଳୟେ।</p>
<p class="Shlok-Color">ନାପ୍୎ସୁ ବା ଗତିଭଂଙ୍ଗ ତେ ପଶ୍ୟାମି ହରିପୁଙ୍ଗବ ॥</p>
<p class="Shlok-Color">ସାସୁରାଃ ସହଗନ୍ଧର୍ବାଃ ସନାଗନରଦେବତାଃ।</p>
<p class="Shlok-Color">ବିଦିତାଃ ସର୍ବଲୋକାସ୍ତେ ସସାଗରଧରାଧରାଃ ॥</p>
<p class="Shlok-Color">ଗତିର୍ବେଗଶ୍ଚ ତେଜଶ୍ଚ ଲାଘବଂ ଚ ମହାକପେ।</p>
<p class="Shlok-Color">ପିତୁସ୍ତେ ସଦୃଶଂ ବୀର ମାରୁତସ୍ୟ ମହୌଜସଃ ॥</p>
<p class="Shlok-Color">ତେଜସା ବାପି ତେ ଭୂତଂ ନ ସମଂ ଭୁବି ବିଦ୍ୟତେ।</p>
<p class="Shlok-Color">ତଦ୍ ଯଥା ଲଭ୍ୟତେ ସୀତା ତତ୍ତ୍ବମେବାନୁଚିନ୍ତୟ ॥</p>
<p class="Shlok-Color">ତ୍ବୟେବ ହନୁମନ୍ନସ୍ତି ବଳଂ ବୁଦ୍ଧିଃ ପରାକ୍ରମଃ।</p>
<p class="Shlok-Color">ଦେଶକାଳାନୁବୃତ୍ତିଶ୍ଚ ନୟଶ୍ଚ ନୟପଣ୍ଡିତ ॥</p>
<p class="Shlok-Right">(ବା.ରା. କିଷ୍କିନ୍ଧା. ୪୪ା୩—୭)</p>
<p class="Text-ori"><span>‘‘ବାନରଶ୍ରେଷ୍ଠ ! କି ପୃଥିବୀ, କି ଅନ୍ତରୀକ୍ଷ, କି ଆକାଶ, କି ସ୍ବର୍ଗ, କି ଜଳ</span>—<span>କୌଣସିଠାରେ ତୁମ ଗତିରେ ପ୍ରତିବନ୍ଧକ ନାହିଁ। ଅସୁର, ଗନ୍ଧର୍ବ, ନାଗ, ନର, ଦେବତା ପ୍ରଭୃତି ସକଳ ଲୋକ ତଥା ସେଠାରେ ଥିବା ସାଗର ଓ ପର୍ବତ ସମ୍ବନ୍ଧରେ ମଧ୍ୟ ତୁମର ପ୍ରକୃଷ୍ଟ ଜ୍ଞାନ ଅଛି। ହେ କପିଶ୍ରେଷ୍ଠ ! ଗତି, ବେଗ, ତେଜ ଏବଂ ଲଘୁତା</span>—<span>ଏସବୁ ବିଷୟରେ ତୁମେ ହେଉଛ ନିଜର ପିତା ବାୟୁଙ୍କ ସମାନ। ବୀର ! ଭୂମଣ୍ଡଳରେ ତୁମ ପରି ତେଜସ୍ବୀ ପ୍ରାଣୀ କେହି ନାହିଁ। ସୁତରାଂ ସୀତା ଯେପରି ମିଳିବେ, ସେ ବିଷୟ ତୁମେ ହିଁ ଚିନ୍ତା କର। ହେ ହନୁମାନ ! ତୁମଠାରେ ଏକାଧାରରେ ବଳ, ବୁଦ୍ଧି, ପରାକ୍ରମ, ଦେଶକାଳୋଚିତ କର୍ତ୍ତବ୍ୟଜ୍ଞାନ ଏବଂ ନୀତିଜ୍ଞାନ ରହିଛି।’’</span></p>
<p class="Text-ori"><span>ସୁଗ୍ରୀବଙ୍କ କଥା ଶୁଣି ଶ୍ରୀରାମ ହନୁମାନଙ୍କ ଆଡ଼କୁ ଚାହିଁଲେ; କାର୍ଯ୍ୟ ଅବଶ୍ୟ ସିଦ୍ଧ ହେବ ବୋଲି ଜାଣିଗଲେ। ସେ ମନେ ମନେ ପ୍ରସନ୍ନ ହୋଇଗଲେ ଓ ହନୁମାନଙ୍କ ହସ୍ତରେ ନିଜ ନାମାଙ୍କିତ ମୁଦ୍ରିକା ସୀତାଙ୍କ ନିମନ୍ତେ ସଂକେତ ସ୍ବରୂପ ଦେଇ କହିଲେ</span>—</p>
<p class="Shlok-Color">ଅନେନ ତ୍ବାଂ ହରିଶ୍ରେଷ୍ଠ ତିହ୍ନେନ ଜନକାତ୍ମଜା।</p>
<p class="Shlok-Color">ମତ୍ ସକାଶାଦନୁପ୍ରାପ୍ତମନୁଦ୍୷ବିଗ୍ନାନୁପଶ୍ୟତି ॥ </p>
<p class="Shlok-Color">ବ୍ୟବସାୟଶ୍ଚ ତେ ବୀର ସତ୍ତ୍ବଯୁକ୍ତଶ୍ଚ ବିକ୍ରମଃ।</p>
<p class="Shlok-Color">ସୁଗ୍ରୀବସ୍ୟ ଚ ସନ୍ଦେଶଃ ସିଦ୍ଧିଂ କଥୟତୀବ ମେ ॥</p>
<p class="Shlok-Right">(ବା.ରା. କିଷ୍କିନ୍ଧା. ୪୪।୧୩-୧୪)</p>
<p class="Text-ori">‘‘ବାନରଶ୍ରେଷ୍ଠ ! ଏହି ସଙ୍କେତ ଦେଖି ଜନକନନ୍ଦିନୀ ସୀତା ତୁମକୁ ମୋ ଦ୍ବାରା ପ୍ରେରିତ ହୋଇଥିବାର ଜାଣିପାରିବେ ଏବଂ ତୁମକୁ ଦେଖି ତାଙ୍କ ମନରେ କୌଣସି ଉଦ୍୷ବେଗ ଜାତ ହେବ ନାହିଁ। ବୀରଶ୍ରେଷ୍ଠ ! ତୁମର ଉଦ୍୷ଯୋଗ, ଧୈର୍ଯ୍ୟ ଓ ଦୃଢ଼ବିକ୍ରମ ତଥା ସୁଗ୍ରୀବଙ୍କର ତୁମ ପ୍ରତି ସନ୍ଦେଶ—ଏସବୁ ଦେଖି ତୁମରି ଦ୍ବାରାହିଁ କାର୍ଯ୍ୟସିଦ୍ଧି ହେବ ବୋଲି ମୋତେ ଜଣାପଡ଼ିଯାଉଛି।’’</p>
<p class="Text-ori"><span>ଅଧ୍ୟାତ୍ମ ରାମାୟଣରେ ମଧ୍ୟ ଶ୍ରୀରାମ ହନୁମାନଙ୍କ ଗୁଣର ପ୍ରାୟ ଏହିପରି ପ୍ରଶଂସା କରିଛନ୍ତି। ସଙ୍କେତରୂପେ ନିଜ ନାମାଙ୍କିତ ମୁଦ୍ରିକା ଦେଇ ଭଗବାନ ଶ୍ରୀରାମ ହନୁମାନଙ୍କୁ କହିଛନ୍ତି</span>—</p>
<p class="Shlok-Color">ଅସ୍ମିନ୍ କାର୍ଯ୍ୟେ ପ୍ରମାଣଂ ହି ତ୍ବମେବ କପିସତ୍ତମ।</p>
<p class="Shlok-Color">ଜାନାମି ସତ୍ତ୍ବଂ ତେ ସର୍ବଂ ଗଚ୍ଛ ପନ୍ଥାଃ ଶୁଭସ୍ତବ ॥</p>
<p class="Shlok-Right">(ଅ.ରା. ୪।୬।୨୯)</p>
<p class="Text-ori">‘‘କପିଶ୍ରେଷ୍ଠ ! ଏହି କାର୍ଯ୍ୟ କରିବା ନିମନ୍ତେ ଏକମାତ୍ର ତୁମେହିଁ ସମର୍ଥ। ତୁମର ସକଳ ବଳବୁଦ୍ଧି ମୁଁ ଉତ୍ତମରୂପେ ଜାଣେ। ଏବେ ଯାଅ। ତୁମର ଯାତ୍ରା ଶୁଭ ହେଉ।’’</p>
<p class="Text-ori"><span>ତା’ପରେ ଜାମ୍ବବାନ୍ ଓ ଅଙ୍ଗଦ ଆଦି ବାନରମାନଙ୍କ ସହିତ ହନୁମାନ ସୀତାଙ୍କୁ ଅନ୍ବେଷଣ କରି କରି ସମୁଦ୍ରତଟରେ ପହଞ୍ଚିଲେ। ସେପର୍ଯ୍ୟନ୍ତ ସୀତାଙ୍କର କୌଣସି ସନ୍ଧାନ ମିଳି ନ ଥିବାରୁ ସମସ୍ତେ ଶୋକାଭିଭୂତ ହୋଇ ସେଠାରେ ଅନଶନବ୍ରତରେ ବସି ରହିଲେ। ଦୈବାତ୍ ସେଠାରେ ଗୃଧ୍ରରାଜ ସଂପାତିଙ୍କ ସହିତ କଥାବାର୍ତ୍ତାରୁ ସେମାନେ ଜାଣିପାରିଲେ ଯେ, ସେଠାରୁ ଶହେ ଯୋଜନ ଦୂର ସମୁଦ୍ରର ଆରପାରିରେ ଅବସ୍ଥିତ ଲଙ୍କାପୁରୀରେ ରାକ୍ଷସରାଜ ରାବଣ ବାସ କରେ। ସେଠାରେ ତା’ର ଅଶୋକବନରେ ସେ ସୀତାଙ୍କୁ ରଖିଛି। ତାହା ଶୁଣି ବାନରମାନେ ଗୋଟିଏ ସ୍ଥାନରେ ବସି ସମୁଦ୍ର ଲଘଂନ କରିବା ବିଷୟରେ ବିଚାରବିମର୍ଶ କରିବାକୁ ଲାଗିଲେ। ଅଙ୍ଗଦ ପଚାରିବାରୁ ସମସ୍ତେ ନିଜ ନିଜ ସାମର୍ଥ୍ୟର ପରିଚୟ ଦେଲେ। ମାତ୍ର ହନୁମାନ କିଛି ନ କହି ଚୁପ୍ ହୋଇ ବସିଥାଆନ୍ତି। କି ନିରଭିମାନିତା ! ଏ ପ୍ରସଙ୍ଗ ବାଲ୍ମୀକି ରାମାୟଣରେ ଅତି ରୁଚିକର ଓ ବିସ୍ତୃତ ଭାବରେ ବର୍ଣ୍ଣିତ ହୋଇଛି। ସେଠାରେ ହନୁମାନଙ୍କ ବୁଦ୍ଧି, ବଳ, ତେଜ, ପରାକ୍ରମ, ବିଦ୍ୟା ଓ ବୀରତ୍ବର ବଡ଼ ବିଚିତ୍ର ଚିତ୍ରଣ କରି ଜାମ୍ବବାନ୍ କହିଛନ୍ତି</span>—</p>
<p class="Shlok-Color">ବୀର ବାନରଲୋକସ୍ୟ ସର୍ବଶାସ୍ତ୍ରବିଦାଂ ବର।</p>
<p class="Shlok-Color">ତୂଷ୍ଣୀଂମେକାନ୍ତ୍ୟମାଶ୍ରିତ୍ୟ ହନୁମନ୍ କିଂ ନ ଜଳ୍ପସି ॥</p>
<p class="shlok-centre-dash-chankyafont">...............................................................</p>
<p class="Shlok-Color">ରାମଲକ୍ଷ୍ମଣୟୋଶ୍ଚାପି ତେଜସା ଚ ବଳେନ ଚ।</p>
<p class="shlok-centre-dash-chankyafont">...............................................................</p>
<p class="Shlok-Color">ଗରୁତ୍ମାନିବ ବିଖ୍ୟାତ ଉତ୍ତମଃ ସର୍ବପକ୍ଷିଣାମ୍ ॥</p>
<p class="shlok-centre-dash-chankyafont">...............................................................</p>
<p class="Shlok-Color">ପକ୍ଷୟୋର୍ଯଦ୍୷ବଳଂ ତସ୍ୟ ଭୁଜବୀର୍ଯ୍ୟବଳଂ ତବ।</p>
<p class="Shlok-Color">ବିକ୍ରମଶ୍ଚାପି ବେଗଶ୍ଚ ନ ତେ ତେନାପହୟୀତେ ॥</p>
<p class="Shlok-Color">ବଳଂ ବୁଦ୍ଧିଶ୍ଚ ତେଜଶ୍ଚ ସତ୍ତ୍ବଂ ଚ ହରିପୁଙ୍ଗବ।</p>
<p class="Shlok-Color">ବିଶିଷ୍ଟଂ ସର୍ବଭୂତେଷୁ କିମାତ୍ମନଂ ନ ସଜ୍ଜସେ ॥</p>
<p class="Shlok-Right">(ବା.ର. କିଷ୍କିନ୍ଧା. ୬୬।୨—୪, ୬-୭)</p>
<p class="Text-ori">‘‘ଶାସ୍ତ୍ରବେତ୍ତାଙ୍କ ମଧ୍ୟରେ ଶ୍ରେଷ୍ଠ ତଥା ବାନରଜଗତର ଅଦ୍ବିତୀୟ ବୀର ହନୁମାନ ! ତୁମେ ଏକାକୀ ଚୁପ୍ ହୋଇ କାହିଁକି ବସିଛ ? କିଛି କହୁ ନାହଁ କାହିଁକି ? ତୁମେ ତ ତେଜ ଓ ବଳରେ ରାମ ଏବଂ ଲକ୍ଷ୍ମଣଙ୍କ ସଙ୍ଗେ ସମାନ। ତୁମେହିଁ ଗତିଶକ୍ତିରେ ସବୁ ପକ୍ଷୀଙ୍କ ମଧ୍ୟରେ ଶ୍ରେଷ୍ଠ ବିନତାନନ୍ଦନ ମହାବଳୀ ଗରୁଡ଼ଙ୍କ ସମାନ ବିଖ୍ୟାତ। ତାଙ୍କ ପକ୍ଷଦ୍ବୟରେ ଯେଉଁ ବଳ, ତେଜ ଓ ପରାକ୍ରମ ଅଛି, ତାହା ତୁମର ଏହି ବାହୁଦ୍ବୟରେ ମଧ୍ୟ ରହିଛି। ପରାକ୍ରମ ଓ ବଳରେ ସେ ତୁମକୁ ବଳିଯିବେ ନାହିଁ। ବାନରଶ୍ରେଷ୍ଠ ! ତୁମ ଭିତରେ ସବୁ ପ୍ରାଣୀଙ୍କ ଠାରୁ ଅଧିକ ବଳ, ବୁଦ୍ଧି, ତେଜ ଓ ଧୈର୍ଯ୍ୟ ରହିଛି। ତାହାହେଲେ ତୁମେ ନିଜ ସ୍ବରୂପକୁ ଜାଣିପାରୁନାହଁ କାହିଁକି ?’’</p>
<p class="Text-ori"><span>ଏହାପରେ ଜାମ୍ବବାନ୍ ତାଙ୍କୁ ତାଙ୍କ ଜନ୍ମକଥା ଶୁଣାଇଲେ। ପ୍ରଥମେ ତାଙ୍କ ବାଲ୍ୟାବସ୍ଥାର ପରାକ୍ରମ ଏବଂ ବରଦାନ କଥା କହିଲେ। ପୁଣି ତାଙ୍କ ଅତୁଳ ପରାକ୍ରମର ସ୍ମୃତିଚାରଣ କରି ଶେଷରେ କହିଲେ</span>—</p>
<p class="Shlok-Color">ଉତ୍ତିଷ୍ଠ ହରିଶାର୍ଦ୍ଦୂଳ ଲଘଂୟସ୍ବ ମହାର୍ଣ୍ଣବମ୍।</p>
<p class="Shlok-Color">ପରା ହି ସର୍ବଭୂତାନାଂ ହନୁମନ୍ ଯା ଗତିସ୍ତବ ॥</p>
<p class="Shlok-Color">ବିଷଣ୍ଣା ହରୟଃ ସର୍ବେ ହନୁମନ୍ କିମୁପେକ୍ଷସେ।</p>
<p class="Shlok-Color">ବିକ୍ରମସ୍ବ ମହାବେଗ ବିଷ୍ଣୁସ୍ତ୍ରୀନ୍ ବିକ୍ରମାନିବ ॥</p>
<p class="Shlok-Right">(ବା.ରା. କିଷ୍କିନ୍ଧା. ୬୬।୩୬-୩୭)</p>
<p class="Text-ori">‘‘ବାନରଶ୍ରେଷ୍ଠ ହନୁମାନ ! ଉଠ, ଏ ମହାସାଗରକୁ ଲଘଂନ କର। ତୁମର ଗତି ସମସ୍ତ ପ୍ରାଣୀଙ୍କ ଠାରୁ ଉତ୍କୃଷ୍ଟତର। ବାନରମାନେ ସମସ୍ତେ ଚିନ୍ତାଗ୍ରସ୍ତ ହୋଇ ବସିଛନ୍ତି, ଆଉ ତୁମେ ସେମାନଙ୍କୁ ଉପେକ୍ଷା କରୁଛ ! ଏ କି କଥା ! ତୁମର ବେଗ ମହାନ୍। ଭଗବାନ ବିଷ୍ଣୁ ଯେପରି ତିନିପାଦରେ ପୃଥିବୀକୁ ମାପିଥିଲେ, ତୁମେ ସେହିପରି ନିଜର ବିକ୍ରମ ଦେଖାଅ; ଲମ୍ପଂ ପ୍ରଦାନ କରି, ସମୁଦ୍ର ଅତିକ୍ରମ କରି ଆରପାରିକୁ ଚାଲିଯାଅ।’’ ଏ କଥା ଶୁଣିବାମାତ୍ରେ ହନୁମାନ ତତ୍୷କ୍ଷଣାତ୍ ସମୁଦ୍ର ଲଘଂନ କରିବା ନିମନ୍ତେ ନିଜ ଆକାର ବଢ଼ାଇବାକୁ ଲାଗିଲେ।</p>
<p class="Text-ori">‘ରାମଚରିତମାନସ’ରେ ମଧ୍ୟ ଠିକ୍ ଏହି ଭାବର ବର୍ଣ୍ଣନା ରହିଛି। ସେଠାରେ ଜାମ୍ବବାନ ଅଙ୍ଗଦକୁ ଧୈର୍ଯ୍ୟ ଧାରଣ କରିବାକୁ କହି ହନୁମାନଙ୍କୁ ପ୍ରାୟ ଏହା କହିଛନ୍ତି।</p>
<p class="Text-ori">ଏହା ଶୁଣିବାମାତ୍ରେ ସେ ପର୍ବତ ସମାନ ବିଶାଳକାୟ ହୋଇଗଲେ। ତାଙ୍କ ଶରୀରର ବର୍ଣ୍ଣ ସୁବର୍ଣ୍ଣ ପରି ଦୀପ୍ତିମାନ ଏବଂ ଶରୀରର ତେଜ ସୁଶୋଭିତ ହୋଇ ଉଠିଲା। ମନେ ହେଲା, ସତେ ଯେପରି ଅନ୍ୟ ଜଣେ ଗିରିରାଜ ଉଭା ହୋଇଛନ୍ତି।</p>
<p class="Text-ori"><span>ଅଧ୍ୟାତ୍ମରାମାୟଣରେ ମଧ୍ୟ ପ୍ରାୟ ଏହିପରି ବର୍ଣ୍ଣନା ଦେଖିବାକୁ ମିଳେ। ପର୍ବତାକାର ରୂପ ଧରି ହନୁମାନ କହିଛନ୍ତି</span>—<span></span></p>
<p class="Shlok-Color">ଲଘଂୟିତ୍ବା ଜଳନିଧିଂ କୃତ୍ବା ଲଙ୍କାଂ ଚ ଭସ୍ମସାତ୍ ॥</p>
<p class="Shlok-Color">ରାବଣଂ ସକୁଳଂ ହତ୍ବାନେଷ୍ୟେ ଜନକନନ୍ଦିନୀମ୍।</p>
<p class="Shlok-Color">ଯଦ୍୷ବା ବଦ୍୷ଧ୍ବା ଗଳେ ରଜ୍ଜ୍ବା ରାବଣଂ ବାମପାଣିନା ॥</p>
<p class="Shlok-Color">ଲଙ୍କାଂ ସପର୍ବତାଂ ଧୃତ୍ବା ରାମସ୍ୟାଗ୍ରେ କ୍ଷିପାମ୍ୟହମ୍।</p>
<p class="Shlok-Color">ଯଦ୍ ବା ଦୃଷ୍ଟ୍ବୈବ ଯାସ୍ୟାମି ଜାନକୀଂ ଶୁଭଲକ୍ଷଣାମ୍ ॥</p>
<p class="Shlok-Right">(ଅ.ରା. ୪।୯।୨୨—୨୪)</p>
<p class="Text-ori">‘‘ହେ ବାନରବୃନ୍ଦ ! ମୁଁ ସମୁଦ୍ର ଲଘଂନ କରି ଲଙ୍କାକୁ ଭସ୍ମସାତ୍ କରିଦେବି ଏବଂ ରାବଣକୁ ସବଂଶେ ବିନାଶ କରି ଜନକନନ୍ଦିନୀ ସୀତାଙ୍କୁ ଘେନିଆସିବି; କିମ୍ବା, କହିବ ତ, ରାବଣବେକରେ ଦଉଡ଼ି ବାନ୍ଧି, ବାଆଁ ହାତରେ ତ୍ରିକୂଟପର୍ବତ ସହିତ ଲଙ୍କାନଗରୀକୁ ଉଠାଇଆଣି ଭଗବାନ ଶ୍ରୀରାମଙ୍କ ସମ୍ମୁଖରେ ରଖିଦେବି। ନା କେବଳ ଶୁଭଲକ୍ଷଣା ଜାନକୀଦେବୀଙ୍କୁ ଦର୍ଶନ କରି ଫେରିଆସିବି ?’’</p>
<p class="Text-ori">କି ଅପୂର୍ବ ଆତ୍ମବଳ ! ଏହା ଶୁଣି ଜାମ୍ବବାନ୍ କହିଲେ, ‘‘ବୀର ! ତୁମର ମଙ୍ଗଳ ହେଉ। ତୁମେ କେବଳ ଶୁଭଲକ୍ଷଣା ମଙ୍ଗଳମୟୀ ଜନକନନ୍ଦିନୀ ସୀତା ଭଲରେ ଅଛନ୍ତି, କି ନାହିଁ, ଦେଖି ଫେରିଆସ।’’</p>
<p class="Text-ori"><span>ସମୁଦ୍ର ଲଘଂନ କରିବାପାଇଁ ପ୍ରସ୍ତୁତ ହୋଇ ହନୁମାନ ବାନରମାନଙ୍କୁ ଯେଉଁ ବଚନ କହିଛନ୍ତି, ସେଥିରୁ ଜଣାପଡେ଼ ଯେ, ତାଙ୍କର ଶ୍ରୀରାମଙ୍କ ‘ନାମ’ ପ୍ରତି ଅତ୍ୟନ୍ତ ଦୃଢ଼ବିଶ୍ବାସ ଥିଲା। ସେ ଶ୍ରୀରାମଙ୍କ ଗୁଣ, ପ୍ରଭାବ ଓ ତତ୍ତ୍ବକୁ ଉତ୍ତମରୂପେ ଜାଣିଥିଲେ ତଥା ଶ୍ରୀରାମଙ୍କ ପ୍ରତି ତାଙ୍କର ଅନନ୍ୟ ପ୍ରେମ ଥିଲା। ଅଧ୍ୟାତ୍ମରାମାୟଣରେ ଏ ପ୍ରସଙ୍ଗର ବର୍ଣ୍ଣନା ଏହି ପ୍ରକାରେ କରାଯାଇଛି</span>—<span></span></p>
<p class="Shlok-Color">ପଶ୍ୟନ୍ତୁ ବାନରାଃ ସର୍ବେ ଗଚ୍ଛୃନ୍ତଂ ମାଂ ବିହାୟସା ॥</p>
<p class="Shlok-Color">ଅମୋଘଂ ରାମନିର୍ମୁକ୍ତଂ ମହାବାଣମିବାଖିଳାଃ।</p>
<p class="Shlok-Color">ପଶ୍ୟାମ୍ୟଦ୍ବୈବ ରାମସ୍ୟ ପତ୍ନୀଂ ଜନକନନ୍ଦିନୀମ୍ ॥</p>
<p class="Shlok-Color">କୃତାର୍ଥୋଽହଂ କୃତାର୍ଥୋଽହଂ ପୁନଃ ପଶ୍ୟାମି ରାଘବମ୍।</p>
<p class="Shlok-Color">ପ୍ରାଣପ୍ରୟାଣ ସମୟେ ଯସ୍ୟ ନାମ ସକୃତ୍ ସ୍ମରନ୍ ॥</p>
<p class="Shlok-Color">ନରସ୍ତୀର୍ତ୍ତ୍ବା ଭବାମ୍ଭୋଧିମପାରଂ ଯାତି ତତ୍୷ପଦମ୍।</p>
<p class="Shlok-Color"><span>କିଂ ପୁନସ୍ତସ୍ୟ ଦୂତୋଽହଂ ତଦଙ୍ଗାଙ୍ଗୁଳିମୁଦ୍ରିକଃ ॥</span></p>
<p class="Shlok-Color">ତମେବ ହୃଦୟେ ଧ୍ୟାତ୍ବା ଲଘଂୟାମ୍ୟଳ୍ପବାରିଧିମ୍।</p>
<p class="Shlok-Right">(ଅ.ରା. ୫।୧।୨—୬)</p>
<p class="Text-ori">‘‘ହେ ବାନରଗଣ ! ଭଗବାନ ଶ୍ରୀରାମଙ୍କ ଦ୍ବାରା ନିକ୍ଷିପ୍ତ ଅମୋଘ ବାଣ ଯେପରି ଆକାଶମାର୍ଗରେ ପବନବେଗରେ ଗମନ କରେ, ମୁଁ ସେହିପରି ଆକାଶମାର୍ଗରେ ଗମନ କରୁଛି, ତୁମେ ସମସ୍ତେ ଦେଖ। ମୁଁ ଆଜିହିଁ ଶ୍ରୀରାମଙ୍କ ପ୍ରିୟତମା ପତ୍ନୀ ଜନକନନ୍ଦିନୀ ସୀତାଦେବୀଙ୍କ ଦର୍ଶନ କରିବି। ଏଥିରେ ମୁଁ ନିଶ୍ଚୟ କୃତକାର୍ଯ୍ୟ ହୋଇ ପୁନଶ୍ଚ ଶ୍ରୀରାମଚନ୍ଦ୍ରଙ୍କୁ ଦର୍ଶନ କରି କୃତାର୍ଥ ହେବି। ପ୍ରାଣପ୍ରୟାଣ ସମୟରେ ଯାହାଙ୍କ ନାମ ଥରେମାତ୍ର ସ୍ମରଣ କଲେ ମନୁଷ୍ୟ ଅପାର ସଂସାରସାଗର ପାର ହୋଇ ତାଙ୍କର ପରମପଦ ପ୍ରାପ୍ତ ହୁଏ, ମୁଁ ହେଉଛି ତାଙ୍କରି ଦୂତ। ବିଶେଷତଃ ତାଙ୍କର ଅଙ୍ଗସ୍ବରୂପ ଅଙ୍ଗୁଳି ଯେଉଁ ମୁଦ୍ରିକାଦ୍ବାରା ଶୋଭା ପାଏ, ତାହା ମୋ ପାଖରେ ରହିଛି। ମୁଁ ହୃଦୟରେ ଶ୍ରୀରାମଙ୍କୁ ଧ୍ୟାନ କରି ଏହି ତୁଚ୍ଛ ସମୁଦ୍ରକୁ ଯେ ପାରି ହୋଇଯିବି, ଏଥିରେ ଆଶ୍ଚର୍ଯ୍ୟ ହେବାର କ’ଣ ଅଛି ?’’</p>
<p class="Text-ori"><span>ସମୁଦ୍ର ଲଘଂନ କରିବା ଉଦ୍ଦେଶ୍ୟରେ ହନୁମାନ ଯେଉଁ ଭୟଙ୍କର ରୂପ ଧାରଣ କରିଥିଲେ, ବାଲ୍ମୀକି ରାମାୟଣରେ ତା’ର ବର୍ଣ୍ଣନା ବିସ୍ତୃତଭାବରେ କରାଯାଇଛି। ଏଠାରେ ତା’ର ସାମାନ୍ୟ ଦିଗ୍୷ଦର୍ଶନମାତ୍ର କରାଯାଉଛି। ସେଥିରେ ଉଲ୍ଲେଖ ଅଛି</span>—<span></span></p>
<p class="Shlok-Color">ବବୃଧେ ରାମବୃଦ୍ଧ୍ୟର୍ଥଂ ସମୁଦ୍ର ଇବ ପର୍ବସୁ ॥</p>
<p class="Shlok-Color">ନିଷ୍ପ୍ରମାଣଶରୀରଃ ସନ୍ ଲିଲଂଘୟିଷୁରର୍ଣ୍ଣବମ୍।</p>
<p class="Shlok-Color">ବାହୁଭ୍ୟାଂ ପୀଡ଼ୟାମାସ ଚରଣାଭ୍ୟାଂ ଚ ପର୍ବତମ୍ ॥</p>
<p class="Shlok-Color">ସ ଚ ଚାଳାଚଳଶ୍ଚାଶୁ ମୁହୂର୍ତ୍ତଂ କପିପୀଡ଼ିତଃ।</p>
<p class="Shlok-Color">ତରୁଣାଂ ପୁଷ୍ପିତାଗ୍ରାଣାଂ ସର୍ବଂ ପୁଷ୍ପମଶାତୟତ୍ ॥</p>
<p class="Shlok-Color">ତମୂରୁବେଗୋନ୍ମଥିତାଃ ସାଳାଶ୍ଚାନ୍ୟେ ନଗୋତ୍ତମାଃ।</p>
<p class="Shlok-Color"><span>ଅନୁଜଗ୍ମୁର୍ହନୁମନ୍ତଂ ସୈନ୍ୟା ଇବ ମହୀପତିମ୍ ॥</span><span></span></p>
<p class="Shlok-Right">(ବା.ରା. ସୁନ୍ଦର. ୧।୧୦, ୧୧, ୧୨, ୪୮)</p>
<p class="Text-ori">‘ପୂର୍ଣ୍ଣିମାରେ ଯେପରି ସମୁଦ୍ର ବର୍ଦ୍ଧିତ ହୁଏ, ଶ୍ରୀରାମଙ୍କ କାର୍ଯ୍ୟସିଦ୍ଧି ନିମନ୍ତେ ହନୁମାନ ସେହିପରି ବର୍ଦ୍ଧିତ ହେବାକୁ ଲାଗିଲେ। ସେ ସମୁଦ୍ର ଲଘଂନ କରିବାକୁ ଅଭିଳାଷୀ ହୋଇ ବିଶାଳଶରୀର ଧରି ବାହୁ ଓ ଚରଣଦ୍ବାରା ସେହି ପର୍ବତକୁ ଆଘାତ କରିବାକୁ ଲାଗିଲେ। ହନୁମାନଙ୍କ ଆଘାତ ପାଇ ସେହି ପର୍ବତ ମୁହୂର୍ତ୍ତକପାଇଁ କମ୍ପିଉଠିଲା। ତା’ଫଳରେ ପର୍ବତ ଉପରିସ୍ଥ ବୃକ୍ଷମାନଙ୍କର ପୁଷ୍ପଗୁଡ଼ିକ ଝଡ଼ିପଡ଼ିଲା। ସୈନ୍ୟ ଯେପରି ରାଜାଙ୍କର ଅନୁଗମନ କରନ୍ତି, ସେହିପରି ଶାଳ ଏବଂ ଅନ୍ୟାନ୍ୟ ଶ୍ରେଷ୍ଠବୃକ୍ଷମାନେ ହନୁମାନଙ୍କ ଊରୁବେଗରେ ଉପୁଡ଼ି ତାଙ୍କୁ ଅନୁଗମନ କଲେ।’</p>
<p class="Text-ori">ସେଠାରେ ଅତ୍ୟନ୍ତ ମନମୁଗ୍ଧକର ଚିତ୍ତାକର୍ଷକ ଭାଷାରେ ହନୁମାନଙ୍କ ସ୍ବରୂପର ସୁନ୍ଦର ଚିତ୍ରଣ କରାଯାଇଛି। ଉଲ୍ଳେଖ ଅଛି ଯେ, ହନୁମାନଙ୍କର ଦଶଯୋଜନ ଓସାର ଓ ତ୍ରିଂଶଯୋଜନ ଦୀର୍ଘ ପ୍ରତିବିମ୍ବ ସେତେବେଳେ ସମୁଦ୍ରଜଳରେ ଅତିଶୟ ମନୋହର ଦେଖାଯାଉଥିଲା। ସେହି ମହାତେଜସ୍ବୀ ବିଶାଳକାୟ ବାନରଶ୍ରେଷ୍ଠ ନିରାଲମ୍ବ ଆକାଶପଥରେ ପକ୍ଷଯୁକ୍ତ ପର୍ବତସଦୃଶ ଶୋଭା ପାଉଥିଲେ। ଏଥିରୁ ତାଙ୍କ ବ୍ୟାପ୍ତିର ଦୀର୍ଘ-ପ୍ରସ୍ଥ ସମ୍ବନ୍ଧରେ କିଛିଟା ଜଣାପଡେ଼।</p>
<p class="Text-ori"><span>ଏହା ଦେଖି ମୈନାକପର୍ବତ ତାଙ୍କୁ ବିଶ୍ରାମ ନେବା ପାଇଁ ଅନେକ ପ୍ରକାରେ ପ୍ରାର୍ଥନା କଲେ। ମାତ୍ର ଶ୍ରୀରାମଙ୍କ କାର୍ଯ୍ୟ ପୂର୍ଣ୍ଣ ନ କରିବାଯାଏ ତାଙ୍କୁ ବିଶ୍ରାମ କେଉଁଠି ! ସେ କେବଳ ସେହି ପର୍ବତକୁ ସ୍ପର୍ଶ କରିଦେଇ ଅଗ୍ରସର ହେଲେ। ରାମଚରିତମାନସରେ ଗୋସ୍ବାମୀ ତୁଳସୀଦାସ କହୁଛନ୍ତି</span>—<span></span></p>
<p class="Shlok-Color">ଜେହିଁ ଗିରି ଚରନ ଦେଇ ହନୁମଂତା।</p>
<p class="Shlok-Color">ଚଲେଉ ସୋ ଗା ପାତାଲ ତୁରନ୍ତା ॥</p>
<p class="Shlok-Color">ଜିମି ଅମୋଘ ରଘୁପତି କର ବାନା।  </p>
<p class="Shlok-Color">ଏହୀ ଭାଁତି ଚଲେଉ ହନୁମାନା ॥</p>
<p class="Shlok-Color">ଜଲନିଧି ରଘୁପତି ଦୂତ ବିଚାରୀ।</p>
<p class="Shlok-Color">ତୈଁ ମୈନାକ ହୋହି ଶ୍ରମହାରୀ ॥</p>
<p class="Shlok-Color">ହନୁମାନ ତେହି ପରସା କର ପୁନି କୀନ୍୎ହ ପ୍ରନାମ।</p>
<p class="Shlok-Color"><span>ରାମ କାଜୁ କୀହ୍ନେଁ ବିନୁ ମୋହି କହାଁ ବିଶ୍ରାମ ॥</span></p>
<p class="Text-ori">ଯେଉଁ ପର୍ବତ ଉପରେ ପାଦ ରଖି ହନୁମାନ ଲମ୍ପଂ ପ୍ରଦାନ କଲେ, ତାହା ସତ୍ବର ପାତାଳରେ ପଶିଗଲା। ରଘୁନାଥଙ୍କ ଅମୋଘ ବାଣ ଯେପରି ବାୟୁବେଗରେ ଗତି କରେ, ହନୁମାନ ସେହିପରି କ୍ଷିପ୍ରଗତିରେ ଗମନ କଲେ। ସମୁଦ୍ର ତାଙ୍କୁ ଶ୍ରୀରଘୁନାଥଙ୍କ ଦୂତ ବୋଲି ଜାଣି ମୈନାକ ପର୍ବତକୁ କହିଲେ, ‘‘ହେ ମୈନାକ ! ତୁମେ ତାଙ୍କୁ ନିଜ ଉପରେ ବିଶ୍ରାମ ଦେଇ ତାଙ୍କ କ୍ଳାନ୍ତି ଦୂର କର।’’ ମୈନାକ ତାଙ୍କୁ ନିଜ ପୃଷ୍ଠରେ ବିଶ୍ରାମ ନେବାକୁ ପ୍ରାର୍ଥନା କରିବାରୁ ସେ ସେହି ପର୍ବତକୁ ହସ୍ତଦ୍ବାରା ସ୍ପର୍ଶ କରିଦେଲେ ଏବଂ ପ୍ରଣାମ କରି କହିଲେ, ‘‘ଶ୍ରୀରାମଙ୍କ କାର୍ଯ୍ୟ ନ ସାରିବା ପର୍ଯ୍ୟନ୍ତ ମୋର ବିଶ୍ରାମ କାହିଁ ?’’</p>
<p class="Text-ori">ସୁରସାଙ୍କୁ ନିଜ ବୁଦ୍ଧିବଳର ପରିଚୟ ଦେଇସାରି ଅଗ୍ରସର ହେଉଛନ୍ତି, ଏତିକିବେଳେ ସମୁଦ୍ର ଉପରେ ତାଙ୍କର ଦୃଷ୍ଟି ପଡ଼ିଗଲା ଏବଂ ସେ ଦେଖିଲେ, ଏକ ବିଶାଳକାୟ ପ୍ରାଣୀ ସମୁଦ୍ରବକ୍ଷରେ ପଡ଼ିରହିଛି। ସେହି ବିକଟାଳ ବଦନା ରାକ୍ଷସୀକୁ ଦେଖି ସେ ଭାବିବାକୁ ଲାଗିଲେ, ‘‘କପିରାଜ ସୁଗ୍ରୀବ ଯେଉଁ ମହାପରାକ୍ରମୀ ଛାୟା-ଆକର୍ଷଣକାରୀ ଅଦ୍ଭୁତ ପ୍ରାଣୀ କଥା କହିଥିଲେ, ଏ ନିଶ୍ଚୟ ସେହି ପ୍ରାଣୀ।’’ ମତିମାନ୍ ହନୁମାନ ଯଥାର୍ଥରେ ତାକୁ ସିଂହିକା ବୋଲି ଜାଣି, ନିଜ ଶରୀରକୁ ବଢ଼ାଇ ଅତି ବିଶାଳକାୟ ହୋଇଗଲେ। ହନୁମାନଙ୍କର ଶରୀର ବଡ଼ ହେବାର ଦେଖି, ସିଂହିକା ମଧ୍ୟ ନିଜ ଭୟାନକ ମୁଖ ବିସ୍ତାର କରି ତାଙ୍କରି ଆଡ଼କୁ ଧାଇଁଲା। ତାହା ଦେଖି ହନୁମାନ ନିଜ ଶରୀରକୁ ସଂକୁଚିତ କରି ତା’ର ପାଟିରେ ପଶିଗଲେ ଏବଂ ନିଜ ତୀକ୍ଷ୍ଣନଖଦ୍ବାରା ତା’ର ମର୍ମସ୍ଥଳ ବିଦୀର୍ଣ୍ଣ କରି ଆକାଶକୁ ଡେଇଁ ପଡ଼ିଲେ। ଏହିପରି ସୂକ୍ଷ୍ମଦୃଷ୍ଟି, ଧୈର୍ଯ୍ୟ ଓ ଦକ୍ଷତାସହକାରେ ସେହି ରାକ୍ଷସୀ ସିଂହିକାକୁ ମାରି, ସେ ଆଗକୁ ଚାଲିଲେ। କି ବିଚିତ୍ର ବୁଦ୍ଧି, କୌଶଳ, ଧୈର୍ଯ୍ୟ ଓ ସାହସ !</p>
<p class="Text-ori"><span>ସେ ଏହିପରି ସମୁଦ୍ର ଅତିକ୍ରମ କରି ତ୍ରିକୂଟ ପର୍ବତର ଶିଖରଦେଶରେ ଓହ୍ଲାଇଲେ। ଅବିଶ୍ରାନ୍ତ ହୋଇ ଶହେଯୋଜନ ସମୁଦ୍ର ଲଘଂନ କରିବା ପରେ ମଧ୍ୟ ସେ ଲେଶମାତ୍ର କ୍ଳାନ୍ତି ଅନୁଭବ କରି ନ ଥିଲେ। ସେଠାରୁ ସେ ଉତ୍ତମରୂପେ ଲଙ୍କାନଗରୀକୁ ନିରୀକ୍ଷଣ କଲେ। ପୁଣି ଲଙ୍କା ନିକଟରେ ଉପସ୍ଥିତ ହୋଇ ତା’ ଭିତରେ ପ୍ରବେଶ କରିବା ବିଷୟରେ ଗଭୀର ଚିନ୍ତା କରିବାକୁ ଲାଗିଲେ। ଶେଷରେ ସ୍ଥିର କଲେ, ରାତ୍ରିରେ କ୍ଷୁଦ୍ରରୂପ ଧରି ଅଲକ୍ଷ୍ୟରୂପରେ ଲଙ୍କାରେ ପ୍ରବେଶ କରିବାହିଁ ଉଚିତ ହେବ। ସୂର୍ଯ୍ୟ ଅସ୍ତ ହୋଇ ରାତ୍ରି ହେବା ପରେ ସେ ନିଜ ଶରୀରକୁ ଛୋଟ କରିଦେଇ ଲଙ୍କାପୁରୀରେ ପ୍ରବେଶ କଲେ। ସେ ନଗରୀରେ ପ୍ରବେଶ କଲାବେଳେ ଲଙ୍କାନଗରୀର ଅଧିଷ୍ଠାତ୍ରୀ ଲଙ୍କିନୀ ରାକ୍ଷସୀ ତାଙ୍କୁ ଦେଖିଦେଲା। ସେ ନାନାପ୍ରକାରେ ତର୍ଜନ ଗର୍ଜନ କରି ହନୁମାନଙ୍କୁ ପଦାଘାତ କରିବାରୁ ହନୁମାନ ନିଜ ବାଅାଁ ହାତରେ ମୁଥ ମାରି ଲଙ୍କିନୀକୁ ପ୍ରହାର କଲେ। ସେହି ପ୍ରହାରରେ ଲଙ୍କିନୀ ରକ୍ତ ବାନ୍ତି କରି ତଳେ ପଡ଼ିଗଲା। ପରେ ସେ ଉଠିପଡ଼ି ବ୍ରହ୍ମାଙ୍କ କଥା ମନେପକାଇଲା ଓ ଉଦ୍୷ବିଗ୍ନ ହୋଇ ହନୁମାନଙ୍କର ସ୍ତୁତି ଗାନ କରି ଶେଷରେ କହିଲା</span>—<span></span></p>
<p class="Shlok-Color">ଧନ୍ୟାହମପ୍ୟଦ୍ୟ ଚିରାୟରାଘବ-</p>
<p class="Shlok-Color">ସ୍ମୃତିର୍ମମାସୀଦ୍୷ଭବପାଶମୋଚିନୀ।</p>
<p class="Shlok-Color">ତଦ୍୷ଭକ୍ତସଙ୍ଗୋଽପ୍ୟତିଦୁର୍ଲଭୋ ମମ</p>
<p class="Shlok-Color">ପ୍ରସୀଦତାଂ ଦାଶରଥିଃ ସଦା ହୃଦି ॥</p>
<p class="Shlok-Right">(ଅଧ୍ୟାତ୍ମ. ୫।୧।୫୭)</p>
<p class="Text-ori"><span>‘‘ଆଜି ମୁଁ ଧନ୍ୟ ହେଲି; କାରଣ, ବହୁକାଳ ପରେ ଆଜି ସଂସାରବନ୍ଧନନାଶିନୀ ଶ୍ରୀରଘୁନାଥଙ୍କ ଚିନ୍ତା ମୋର ସ୍ମୃତିପଥରେ ଉଦୟ ହୋଇଛି। ପୁଣି ତାଙ୍କ ଭକ୍ତଙ୍କ ସଙ୍ଗ ମଧ୍ୟ ଅତିଶୟ ଦୁର୍ଲ୍ଲଭ; ତାହା ବି ଲାଭ ହେଲା। ସେହି ଦଶରଥନନ୍ଦନ ଶ୍ରୀରାମ ମୋ’ ପ୍ରତି ପ୍ରସନ୍ନ ହୋଇ ସର୍ବଦା ମୋ ହୃଦୟରେ ବିରାଜମାନ କରନ୍ତୁ।’’ ରାମଚିରତମାନସ ପ୍ରସଙ୍ଗ ଅନୁଯାୟୀ ହନୁମାନଙ୍କ ପ୍ରହାରରେ ବ୍ୟାକୁଳ ହୋଇ ତଳେ ପଡ଼ିଯିବା ପରେ ସାବଧାନ ହୋଇ ଲଙ୍କିନୀ କହିଛନ୍ତି</span>—<span></span></p>
<p class="Shlok-Color">ତାତ ମୋର ଅତି ପୁନ୍ୟ ବହୂତା। </p>
<p class="Shlok-Color">ଦଖେଉଁ ନୟନ ରାମ କର ଦୂତା ॥</p>
<p class="Shlok-Color">ତାତ ସ୍ବର୍ଗ ଅପବର୍ଗ ସୁଖ ଧରିଅ ତୁଲା ଏକ ଅଙ୍ଗ।</p>
<p class="Shlok-Color"><span>ତୂଲ ନ ତାହି ସକଲ ମିଲି ଜୋ ସୁଖ ଲୱ ସତସଙ୍ଗ ॥</span></p>
<p class="Text-ori">‘‘ହେ ତାତ ! ମୋର ବଡ଼ ପୁଣ୍ୟ ଯେ, ମୁଁ ଶ୍ରୀରାମଚନ୍ଦ୍ରଙ୍କ ଦୂତଙ୍କୁ ଆଜି ଆଖିରେ ଦେଖିଲି। ମୋର ନେତ୍ର ଆଜି ପବିତ୍ର ହୋଇଗଲା। ସ୍ବର୍ଗ ଓ ମୋକ୍ଷର ସମସ୍ତ ସୁଖକୁ ତରାଜୁର ଗୋଟିଏ ପଲାରେ ଯଦି ରଖାଯାଏ, ତେବେ ସେସବୁ ମିଶି ସୁଦ୍ଧା ଅନ୍ୟ ପଲାରେ ରଖାଯାଇଥିବା କ୍ଷଣମାତ୍ର ସତ୍ସଙ୍ଗଜନିତ ସୁଖ ସଙ୍ଗେ ସମାନ ହୋଇପାରେ ନାହିଁ।’’</p>
<p class="Text-ori"><span>ଅନନ୍ତର ହନୁମାନ କ୍ଷୁଦ୍ରରୂପ ଧାରଣ କରି, ଲଙ୍କାପୁରୀରେ ସୀତାଙ୍କୁ ଅନ୍ବେଷଣ କରୁ କରୁ ବହୁତ ରାକ୍ଷସଙ୍କ ଗୃହରେ ବିଚରଣ କରି ରାକ୍ଷସରାଜ ରାବଣର ମହଲରେ ପହଞ୍ଚିଲେ। ରାବଣ-ରାଜପ୍ରାସାଦର ବିଚିତ୍ର କାରୁକାର୍ଯ୍ୟ ଦେଖି ସେ ବିସ୍ମିତ ହୋଇଗଲେ। ସେ ଦେଖିିଲେ, ରାକ୍ଷସରାଜଙ୍କର ସେହିସବୁ ଗଗନଶ୍ଚୁମ୍ବୀ ସୁବର୍ଣ୍ଣମୟ ଗୃହରାଜି ରାବଣଙ୍କ ନିଜ ବଳବୀର୍ଯ୍ୟର ଅନୁରୂପ ହୋଇଛି ଏବଂ ତାହାର ଉପମା ଦେଇହେବ ନାହିଁ। ସେହି ଗୃହସବୁ ବହୁ ରତ୍ନପୂର୍ଣ୍ଣ ହୋଇ ନିଜର ସୌନ୍ଦର୍ଯ୍ୟରେ ଜାଜ୍ଜ୍ବଲ୍ୟମାନ ହେଉଥିବାରୁ ଭୂପୃଷ୍ଠରେ ସ୍ବର୍ଗସଦୃଶ ଶୋଭା ପାଉଛି। ତାହାପରେ ହନୁମାନ ସେଠାରେ ବହୁଧାତୁବିଚିତ୍ରିତ ପର୍ବତାଗ୍ର ସଦୃଶ, ଗ୍ରହଚନ୍ଦ୍ର ବିଚିତ୍ରିତ ନଭୋମଣ୍ଡଳ ସଦୃଶ, ବହୁବର୍ଣ୍ଣବିଚିତ୍ରିତ ମନୋହର ମେଘ ସଦୃଶ, ବିବିଧରତ୍ନଖଚିତ ରାବଣର ବିମାନଶ୍ରେଷ୍ଠ ପୁଷ୍କକବିମାନ ଦେଖିଲେ। ତଦନନ୍ତର ଶତ୍ରୁସୂଦନ ହନୁମାନ ସୀତାଙ୍କୁ ଅନ୍ବେଷଣ କରି କରି ଚାରିଆଡେ଼ ବୁଲିବାକୁ ଲାଗିଲେ। ସୀତାଙ୍କୁ ଚିହ୍ନିବା ପାଇଁ ରାବଣର ରାଣୀହଂସପୁରରେ ପହଞ୍ଚି ତା’ର ସ୍ତ୍ରୀମାନଙ୍କୁ ଦେଖି ସେ ନିଜର ଯେଉଁ ମାନସିକ ସ୍ଥିତି କଳନା କରିଛନ୍ତି, ତାହା ବିଶ୍ଳେଷଣ କଲେ ତାଙ୍କ ବ୍ରହ୍ମଚର୍ଯ୍ୟନିଷ୍ଠା କେତେ ଉଚ୍ଚକୋଟୀର, କେତେ ଦିବ୍ୟସ୍ତରର ତଥା ସେ ପରସ୍ତ୍ରୀଦର୍ଶନକୁ କେତେ ଅପବିତ୍ର ମନେ କରୁଥିଲେ ଏବଂ ତାଙ୍କର ମନୋଭାବ କେତେ ନିର୍ମଳ, କେତେ ପବିତ୍ର, କେତେ ବିଶୁଦ୍ଧ ଓ କେତେ ଦିବ୍ୟ ଥିଲା ତାହା ଜଣାପଡେ଼। ବାଲ୍ମୀକି ରାମାୟଣରେ ବର୍ଣ୍ଣନା କରାଯାଇଛି ଯେ, ହନୁମାନ ରାବଣର ଅନ୍ତଃପୁର ତନ୍ନ ତନ୍ନ କରି ଦେଖିଲେ; ମାତ୍ର କୌଣସିଠାରେ ଜନକନନ୍ଦିନୀ ସୀତାଙ୍କୁ ଦେଖିପାରିଲେ ନାହିଁ। ଅନ୍ତଃପୁରର ସେହି ସମସ୍ତ ରମଣୀମାନଙ୍କୁ ଦେଖି ମହାକପି ହନୁମାନ ଧର୍ମନାଶ ଶଙ୍କାରେ ଭୀତ ହୋଇ ଅତିଶୟ ଚିନ୍ତାନ୍ବିତ ହୋଇପଡ଼ିଲେ। ସେ ଭାବିଲେ, ‘‘ମୁଁ ଯେ ଅନ୍ତଃପୁର ମଧ୍ୟରେ ଶୋଇ ରହିଥିବା ପରସ୍ତ୍ରୀମାନଙ୍କୁ ଦେଖିଛି, ଏଥିରେ ନିଶ୍ଚୟ ଗୁରୁତର ଧର୍ମହାନି ହେବ। କିନ୍ତୁ ଏ ସ୍ତ୍ରୀମାନଙ୍କୁ ମୁଁ ତ କାମବୁଦ୍ଧିରେ ଦେଖିନାହିଁ। ମୁଁ ଅବଶ୍ୟ ଏମାନଙ୍କୁ ଭଲଭାବରେ ଦେଖିଛି; କିନ୍ତୁ ଏହାଦ୍ବାରା ତ ମୋ ମନରେ ଲେଶମାତ୍ର ବିକାର ଜାତ ହୋଇ ନାହିଁ। ମନହିଁ ଇନ୍ଦ୍ରିୟମାନଙ୍କୁ ଶୁଭ ଓ ଅଶୁଭ କାର୍ଯ୍ୟରେ ପ୍ରବୃତ୍ତ କରାଇଥାଏ। ଅଥଚ ମୋର ମନ ତ ସଂପୂର୍ଣ୍ଣ ସୁବ୍ୟବସ୍ଥିତ ହୋଇ ରହିଛି। ପୁଣି ମୁଁ ତ ଆଉ ଅନ୍ୟସ୍ଥାନରେ ସୀତାଙ୍କୁ ଅନ୍ବେଷଣ କରିପାରନ୍ତି ନାହିଁ; କାରଣ ଲୋକେ ସ୍ତ୍ରୀଲୋକଙ୍କ ମଧ୍ୟରେ ହିଁ ସ୍ତ୍ରୀଲୋକଙ୍କୁ ସର୍ବଥା ଅନ୍ବେଷଣ କରିଥା’ନ୍ତି। ଯେଉଁ ପ୍ରାଣୀର ଯେଉଁ ଜାତି, ତାକୁ ସେହି ଜାତି ମଧ୍ୟରେ ହିଁ ଅନ୍ବେଷଣ କରିବାକୁ ହୁଏ। ସ୍ତ୍ରୀଲୋକ ହଜିଗଲେ ତାକୁ ହରିଣୀମାନଙ୍କ ମଧ୍ୟରେ ଖୋଜିବାର କଥା ନୁହେଁ। ସୁତରାଂ ବିଶୁଦ୍ଧ ହୃଦୟରେ ରାବଣର ଏହି ଅନ୍ତଃପୁରରେ ସମସ୍ତ ସ୍ଥାନ ଅନ୍ବେଷଣ କଲି; ମାତ୍ର ସୀତାଙ୍କୁ ଦେଖୁନାହିଁ’’</span>—<span>ଇତ୍ୟାଦି। ଏପରି ସୁନ୍ଦର ବିଚାର ଏବଂ ଏପରି ବିଶୁଦ୍ଧ ଭାବ ତାଙ୍କରି ହିଁ ଅନୁରୂପ ଏବଂ ତାଙ୍କୁ ହିଁ ଶୋଭାପାଏ।</span></p>
<p class="Text-ori">ସାଧକମାନେ ଏଥିରୁ ବିଶେଷ ଶିକ୍ଷା ଗ୍ରହଣ କରିବା ଉଚିତ। ଅତି କୁତ୍ସିତ ପରିସ୍ଥିତିରେ ମଧ୍ୟ ନିଜ ମନ ଭିତରେ କଦାପି କୌଣସି ପ୍ରକାର ବିକାର ପ୍ରବେଶ କରିବାକୁ ଦେବା ଉଚିତ ନୁହେଁ। ବାଲ୍କୀକି ରାମାୟଣରେ ସୀତାଙ୍କ ଅନ୍ବେଷଣର ବଡ଼ ବିଚିତ୍ର ଓ ବିସ୍ତୃତ ବର୍ଣ୍ଣନା ରହିଛି। ଏଠାରେ ତନ୍ମଧ୍ୟରୁ ଅଳ୍ପ କେତେକ ପ୍ରସଙ୍ଗର ଦିଗ୍୷ଦର୍ଶନ କରାଯାଇଛି।</p>
<p class="Text-ori"><span>ରାମଚରିତମାନସରେ ଉଲ୍ଲେଖ ଅଛି ଯେ, ସୀତାଙ୍କୁ ଅନ୍ବେଷଣ କରିବା ପାଇଁ ଲଙ୍କାରେ ବୁଲୁ ବୁଲୁ ଏକ ରମଣୀୟ ଭବନ ଉପରେ ହନୁମାନଙ୍କ ଦୃଷ୍ଟି ପଡ଼ିଗଲା। ସେହି ଭବନରେ ଶ୍ରୀରାମଙ୍କ ଆୟୁଧ ଧନୁର୍ବାଣ ଅଙ୍କିତ ହୋଇଥିଲା। ତାହାର ଶୋଭା ଅବର୍ଣ୍ଣନୀୟ। ସେଠାରେ ଥିବା ନୂଆ ନୂଆ ତୁଳସୀଗଛଗୁଡ଼ିକ ସେହି ଭବନର ଶୋଭାବର୍ଦ୍ଧନ କରୁଥିଲା। ତାହା ଦେଖି ହନୁମାନ ଭାବିଲେ, ‘ଲଙ୍କା ତ ରାକ୍ଷସମାନଙ୍କର ନିବାସ ସ୍ଥାନ। ଏଠାରେ ସାଧୁସଜ୍ଜନଙ୍କର ନିବାସ କେଉଁଠାରୁ ଆସିଲା ?’ ସେହି ସମୟରେ ବିଭୀଷଣଙ୍କ ନିଦ ଭାଙ୍ଗିଗଲା। ନିଦରୁ ଉଠିବାକ୍ଷଣି ସେ ବାରମ୍ବାର ‘ରାମ’ ନାମ ଉଚ୍ଚାରଣ କଲେ। ଏହା ଶୁଣି ହନୁମାନ ଭାବିଲେ, ନିଶ୍ଚୟ ଏ ଭଗବାନଙ୍କର ଭକ୍ତ ହୋଇଥିବେ। ତାଙ୍କୁ ଅବଶ୍ୟ ଦେଖା କରିବା ଉଚିତ; କାରଣ ସାଧୁଙ୍କ ଦ୍ବାରା କେବେହେଲେ କାର୍ଯ୍ୟହାନି ହୁଏ ନାହିଁ।</span></p>
<p class="Shlok-Color">ବିପ୍ର ରୂପ ଧରି ବଚନ ସୁନାଏ।</p>
<p class="Shlok-Color">ସୁନତ ବିଭୀଷନ ଉଠି ତହଁ ଆଏ ॥</p>
<p class="Shlok-Color">କରି ପ୍ରନାମ ପୂଁଛୀ କୁସଲାଈ।</p>
<p class="Shlok-Color">ବିପ୍ର କହହୁ ନିଜ କଥା ବୁଝାଈ ॥</p>
<p class="Shlok-Color">କୀ ତୁମ୍୎ହ ହରି ଦାସନ୍୎ହ ମହଁ କୋଇ।</p>
<p class="Shlok-Color">ମୋରେଁ ହୃଦୟ ପ୍ରୀତି ଅତି ହୋଈ ॥</p>
<p class="Shlok-Color">କୀ ତୁମ୍୎ହ ରାମୁ ଦୀନ ଅନୁରାଗୀ।</p>
<p class="Shlok-Color">ଆୟହୁ ମୋହି କରନ ବଡ଼ଭାଗୀ ॥</p>
<p class="Shlok-Color">ତବ ହନୁମଂତ କହୀ ସବ ରାମକଥା ନିଜ ନାମ।</p>
<p class="Shlok-Color">ସୁନତ ଜୁଗଲ ତନ ପୁଲକ ମନ ମଗନ ସୁମିରି ଗୁନ ଗ୍ରାମ ॥</p>
<p class="Text-ori">ଭକ୍ତମାନଙ୍କ ମଧ୍ୟରେ ପରସ୍ପର ସ୍ବାଭାବିକ ପ୍ରେମ କିପରି ହେବା କଥା, ଏଠାରେ ତାହାର ଅତି ସୁନ୍ଦର ଚିତ୍ର ଅଙ୍କିତ ହୋଇଛି। ବିଭୀଷଣ କହୁଛନ୍ତି—</p>
<p class="Shlok-Color">ତାତ କବହୁଁ ମୋହି ଜାନି ଅନାଥା। </p>
<p class="Shlok-Color">କରିହହିଁ କୃପା ଭାନୁକୁଲ ନାଥା ॥</p>
<p class="Shlok-Color">ତାମସ ତନୁ କଛୁ ସାଧନ ନାହୀଁ। </p>
<p class="Shlok-Color">ପ୍ରୀତି ନ ପଦ ସରୋଜ ମନ ମାହୀଁ ॥</p>
<p class="Shlok-Color">ଅବ ମୋହି ଭା ଭରୋସ ହନୁମଂତା। </p>
<p class="Shlok-Color">ବିନୁ ହରିକୃପା ମିଲହିଂ ନହୀଁ ସଂତା ॥</p>
<p class="Text-ori">ତହୁଁ ହନୁମାନ କହିଲେ—</p>
<p class="Shlok-Color">ସୁନହୁ ବିଭୀଷନ ପ୍ରଭୁ କୈ ରୀତି।</p>
<p class="Shlok-Color">କରହିଁ ସଦା ସେୱକ ପର ପ୍ରୀତୀ ॥</p>
<p class="Shlok-Color">କହହୁ କୱନ ମୈଁ ପରମ କୁଲୀନା। </p>
<p class="Shlok-Color">କପି ଚଂଚଲ ସବହୀଁ ବିଧି ହୀନା ॥</p>
<p class="Shlok-Color">ଅସ ମୈଁ ଅଧମ ସଖା ସୁନୁ ମୋହୂପର ରଘୁବୀର। </p>
<p class="Shlok-Color">କୀନ୍୎ହୀ କୃପା ସୁମିରି ଗୁନ ଭରେ ବିଲୋଚନ ନୀର ॥</p>
<p class="Shlok-Color">ଜାନତହୂଁ ଅସ ସ୍ବାମି ବିସାରୀ। </p>
<p class="Shlok-Color">ଫିରହିଁ ତେ କାହେ ନ ହୋହିଁ ଦୁଖାରୀ ॥</p>
<p class="Shlok-Color">ଏହିବିଧି କହତ ରାମ ଗୁନଗ୍ରାମା। </p>
<p class="Shlok-Color">ପାୱା ଅନିର୍ବାଚ୍ୟ ବିଶ୍ରାମା ॥</p>
<p class="Text-ori">କି ସୁନ୍ଦର ଦୈନ୍ୟଭାବ, ଅନୁପମ ବିଶ୍ବାସ ଓ ଅନନ୍ୟ ଭଗବତ୍୷ପ୍ରେମ ! ଏହାପରେ ବିଭୀଷଣଙ୍କ ଠାରୁ ସବୁ ଖବର ପାଇ, ହନୁମାନ ଅଶୋକବନକୁ ଯାଇ ସୀତାଙ୍କୁ ଦର୍ଶନ କଲେ ଏବଂ ତାଙ୍କୁ ମନେ ମନେ ପ୍ରଣାମ କଲେ।</p>
<p class="Text-ori">ଅଶୋକବନକୁ ଯାଇ ସୀତାଙ୍କୁ ସାକ୍ଷାତ କରିବାପାଇଁ ହନୁମାନ କେତେ ବୁଦ୍ଧିମତ୍ତା ଓ କୌଶଳର ସହିତ କାର୍ଯ୍ୟ ତୁଲାଇଛନ୍ତି, ତା’ର ବିସ୍ତୃତ ବର୍ଣ୍ଣନା ବାଲ୍ମୀକି ରାମାୟଣରେ ଅଛି। ସେଥିରେ ଉଲ୍ଲେଖ ଅଛି ଯେ, ନାନାବିଧ ଯୁକ୍ତି ଖଟାଇ, ସୀତାଙ୍କୁ ସାକ୍ଷାତ କରିବାର ଉପାୟ ଚିନ୍ତା କରି କରି ଶେଷରେ ହନୁମାନ ଅତ୍ୟନ୍ତ ସାବଧାନ ହୋଇ, ଗୋଟିଏ ପଲ୍ଲବଶୋଭିତ ଘଞ୍ଚ ଶିଂଶପା ବୃକ୍ଷରେ ଆରୋହଣ କଲେ। ପତ୍ରଗହଳରେ ଲୁଚିରହି ଚାରିଆଡ଼କୁ ଚାହୁଁ ଚାହୁଁ ତାଙ୍କ ଦୃଷ୍ଟି ସୀତାଙ୍କ ଉପରେ ପଡ଼ିଗଲା। ତାଙ୍କୁ ଦେଖି କେତେକ ଚିହ୍ନରୁ ଓ ନାନାଯୁକ୍ତିସଙ୍ଗତ ବିଚାରଦ୍ବାରା ସେ ସ୍ଥିର କଲେ ଯେ, ସେ ନିଶ୍ଚୟ ସୀତା। ସେଠାରେ ସେ ସୀତାଙ୍କ ଚାଲିଚଳନ, ବସ୍ତ୍ରାଳଙ୍କର, ସ୍ବଭାବର ବଡ଼ ବିଚିତ୍ର ଚିତ୍ରଣ କରିଛନ୍ତି। ସୀତାଙ୍କ ଅଳଙ୍କାରମାନ ଦେଖି ସେ ଅନୁମାନ କଲେ ଯେ, ଭଗବାନ ଶ୍ରୀରାମ ସୀତାଙ୍କ ଶରୀରରେ ଯେଉଁସବୁ ଅଳଙ୍କାର ଥିବାର କହିଥିଲେ, ସେହି ସମସ୍ତ ଅଳଙ୍କାର ତାଙ୍କ ଶରୀରରେ ଥିବାର ଦେଖାଯାଉଛି। ସେଭିତରୁ ଯେଉଁଗୁଡ଼ିକ ସେ ଋଷ୍ୟମୁକ ପର୍ବତରେ ପକାଇ ଦେଇଥିଲେ, କେବଳ ସେହିଗୁଡ଼ିକ ଦେଖାଯାଉନାହିଁ।</p>
<p class="Text-ori">ଏପରିଭାବରେ ତାଙ୍କ ରୂପ ଓ ଗୁଣମାନ ଲକ୍ଷ୍ୟ କରି ବଡ଼ ବୁଦ୍ଧିମତ୍ତାର ସହିତ ସେ ସ୍ଥିର କରିନେଲେ ଯେ, ଏ ନିଶ୍ଚୟ ସୀତା। ଏହିପରି ଦୃଢ଼ନିଶ୍ଚୟ ହୋଇଯିବା ପରେ ସୀତାଙ୍କ ଦୁଃଖ ଦେଖି ସେ ଦୁଃଖାଭିଭୂତ ହୋଇଗଲେ ଏବଂ ମନେ ମନେ ବିଳାପ କରିବାକୁ ଲାଗିଲେ।</p>
<p class="Text-ori">ସୀତାଙ୍କ ସହିତ କିପରି ବାର୍ତ୍ତାଳାପ କରିବା ଉଚିତ, କେଉଁ ସମୟରେ ଏବଂ ତାଙ୍କୁ କିପରି ସାକ୍ଷାତ କରିବା ଉଚିତ, ‘‘ମୁଁ ଶ୍ରୀରାମଙ୍କ ଦାସ’’ ବୋଲି ତାଙ୍କ ମନରେ କିପରି ବିଶ୍ବାସ ଜନ୍ମାଇବା ଉଚିତ, ଏସବୁ ବିଷୟ ନେଇ ସେ ଅତ୍ୟନ୍ତ ଚତୁରତାର ସହିତ ପୁଙ୍ଖାନୁପୁଙ୍ଖଭାବରେ ବିଚାର କରିଛନ୍ତି। ସେହି ସମୟରେ ରାବଣ ବହୁସଂଖ୍ୟକ ରାକ୍ଷସୀଙ୍କୁ ସଙ୍ଗରେ ଘେନି ସେଠାରେ ପହଞ୍ଚିଛି। ସେ ସୀତାଙ୍କୁ ନାନାପ୍ରକାରେ ଭୟ ଦେଖାଇ ନିଜ ଅଧୀନ କରିବାକୁ ଚେଷ୍ଟା କରିବା ସତ୍ତ୍ବେ ସୀତା କୌଣସି ପ୍ରକାରେ ନିଜ ପତିବ୍ରତା-ଧର୍ମରୁ ବିଚଳିତ ହୋଇନାହାନ୍ତି। ଶେଷରେ ରାବଣ ନିରାଶ ହୋଇ ଫେରିଯାଇଛି। ତା’ରି ଆଜ୍ଞାରେ ବିକଟାଳବଦନା ରାକ୍ଷସୀମାନେ ସୀତାଙ୍କୁ ତର୍ଜନ ଗର୍ଜନ କରି, ନାନାପ୍ରକାର ଭୟ ଦେଖାଉଥିବା ଦେଖି, ତ୍ରିଜଟା ନାମକ ଜଣେ ବୃଦ୍ଧା ରାକ୍ଷସୀ ନିଜ ସ୍ବପ୍ନବୃତ୍ତାନ୍ତ କହି ସୀତାଙ୍କୁ ଧୈର୍ଯ୍ୟ ଦେଉଥାଏ ଏବଂ ତା’ର ସେହି ସ୍ବପ୍ନକଥା ଶୁଣି ଅନ୍ୟାନ୍ୟ ଭୟଙ୍କରୀ ରାକ୍ଷସୀମାନେ ଶାନ୍ତ ହୋଇଯାଉଥାଆନ୍ତି। ସୀତା ପ୍ରଭୁ ଶ୍ରୀରାମଙ୍କ ବିରହରେ ବ୍ୟାକୁଳ ହୋଇ ବିଳାପ କରିବାକୁ ଲାଗିଥାନ୍ତି।</p>
<p class="Text-ori"><span>ସୀତାଙ୍କ ସହ ସାକ୍ଷାତ କରିବାର ଏହାହିଁ ଉପଯୁକ୍ତ ଅବସର ବୋଲି ଜାଣି, ହନୁମାନ ନିଜର ପୂର୍ବନିଶ୍ଚିତ ବିଚାର ଅନୁସାରେ ବୃକ୍ଷଶାଖା ପଛରେ ଲୁଚିରହି, ସୀତା ଶୁଣିପାରିବା ଭଳି ମଧୁର ବାକ୍ୟରେ ଶ୍ରୀରାମଙ୍କ ଶୁଭକଥା କହିଲେ। ଶ୍ରୀରଘୁନାଥଙ୍କର ଆମୂଳଚୂଳ ସମସ୍ତ ଚରିତ୍ର ଶ୍ରବଣ କରି ସୀତା ଆଶ୍ଚର୍ଯ୍ୟାନ୍ବିତ ହୋଇଗଲେ। ଅଧ୍ୟାତ୍ମରାମାୟଣରେ ଲେଖା ହୋଇଛି ଯେ, ଶେଷରେ ସୀତା ଭାବିଲେ, ‘‘ଏସବୁ ସ୍ବପ୍ନ ନୁହେଁ ତ ? ଅଥବା ଏହା ମୋର ମତିଭ୍ରମ ନୁହେଁ ତ ?’’ ଏହିପରି ଭାବି ସେ କହିଲେ</span>—</p>
<p class="Shlok-Color">ଯେନ ମେ କର୍ଣ୍ଣପୂୟୀଷଂ ବଚନଂ ସମୁଦୀରିତମ୍।</p>
<p class="Shlok-Color">ସ ଦୃଶ୍ୟତାଂ ମହାଭାଗଃ ପ୍ରିୟବାଦୀ ମମାଗ୍ରତଃ ॥</p>
<p class="Shlok-Right">(୫। ୩। ୧୮)</p>
<p class="Text-ori">‘‘ଯେ ମୋ କର୍ଣ୍ଣକୁ ଏହି ଅମୃତତୁଲ୍ୟ ବଚନ ଶୁଣାଇଲେ, ସେହି ପ୍ରିୟଭାଷୀ ମହାଭାଗ ମୋ ସମ୍ମୁଖକୁ ଆସି ଦେଖା ଦିଅନ୍ତୁ।’’</p>
<p class="Text-ori"><span>ଏହି କଥା ଶୁଣି ହନୁମାନ ସୀତାମାତାଙ୍କ ସମ୍ମୁଖରେ ଉପସ୍ଥିତ ହୋଇ ବିନୀତ ଭାବରେ କୃତାଞ୍ଜଳିପୁଟରେ ତାଙ୍କୁ ପ୍ରଣାମ କଲେ। ଅକସ୍ମାତ୍ ଏକ ବାନର ନିଜ ସମ୍ମୁଖରେ ଉଭା ହୋଇଥିବାର ଦେଖି ସୀତାଙ୍କ ମନରେ ସନ୍ଦେହ ଜାତ ହେଲା, ତାଙ୍କୁ ଭୁଲାଇବାପାଇଁ ରାବଣ ମାୟାରେ ଏହି ବାନରରୂପ ଧାରଣ କରି ଆସିନାହିଁ ତ ? ଏହା ଭାବି ସେ ତଳକୁ ମୁହଁ ପୋତି ତୁନି ହୋଇ ବସିରହିଲେ। ରାମଚରିତମାନସର ବର୍ଣ୍ଣନା ଅନୁଯାୟୀ ସେତେବେଳେ ହନୁମାନ ଏହିପରି କହିଛନ୍ତି</span>—</p>
<p class="Shlok-Color">ରାମ ଦୂତ ମୈଁ ମାତୁ ଜାନକୀ। </p>
<p class="Shlok-Color">ସତ୍ୟ ସପଥ କରୁନାନିଧାନ କୀ ॥</p>
<p class="Shlok-Color">ୟହ ମୁଦ୍ରିକା ମାତୁ ମୈଁ ଆନୀ। </p>
<p class="Shlok-Color">ଦିନ୍୎ହି ରାମ ତୁମ୍୎ହ କହଁ ସହିଦାନୀ ॥</p>
<p class="Text-ori">‘‘ହେ ମାତା ଜାନକୀ ! ମୁଁ ଶ୍ରୀରାମଙ୍କର ଦୂତ। କରୁଣାନିଧାନଙ୍କ ନାମରେ ଶପଥ କରି ସତ୍ୟ କହୁଛି, ହେ ମାତା ! ମୁଁ ଏହି ମୁଦ୍ରିକା ଆଣିଛି। ଶ୍ରୀରାମ ଆପଣଙ୍କ ନିମନ୍ତେ ଏହି ସଙ୍କେତ ଦେଇଛନ୍ତି।’’</p>
<p class="Text-ori"><span>ମାତା ଜାନକୀ ପଚାରିବାରୁ, ବାନରରାଜ ସୁଗ୍ରୀବଙ୍କ ସହ ଶ୍ରୀରାମଙ୍କର କିପରି ମିତ୍ରତା ସ୍ଥାପନ ହେଲା, ତାହା ହନୁମାନ ବିସ୍ତୃତ ଭାବରେ ଶୁଣାଇଲେ ତଥା ଶ୍ରୀରାମ ଓ ଲକ୍ଷ୍ମଣଙ୍କ ଶାରୀରିକ ଚିହ୍ନ ସହିତ ଉଭୟଙ୍କର ଗୁଣ ଓ ସ୍ବଭାବ ମଧ୍ୟ ବର୍ଣ୍ଣନା କଲେ। ଏସବୁ ଶୁଣି ଜନକନନ୍ଦିନୀ ସୀତା ଅତିଶୟ ଆନନ୍ଦିତ ହେଲେ। ବାଲ୍ମୀକି ରାମାୟଣରେ ଏହି ପ୍ରସଙ୍ଗର ବର୍ଣ୍ଣନା ବିସ୍ତୃତ ଭାବରେ ଓ ଅତ୍ୟନ୍ତ ରୁଚିକର ଶୈଳୀରେ କରାଯାଇଛି। ରାମଚରିତମାନସରେ ସନ୍ଥ ତୁଳସୀଦାସ ଅତି ସଂକ୍ଷେପରେ କହିଛନ୍ତି</span>—</p>
<p class="Shlok-Color">କପି କେ ବଚନ ସପ୍ରେମ ସୁନି ଉପଜା ମନ ବିଶ୍ବାସ।</p>
<p class="Shlok-Color">ଜାନା ମନ କ୍ରମ ବଚନ ୟହ କୃପାସିଂଧୁ କର ଦାସ ॥</p>
<p class="Shlok-Color">ହରିଜନ ଜାନି ପ୍ରୀତି ଅତି ଗାଢ଼ୀ। </p>
<p class="Shlok-Color">ସଜଲ ନୟନ ପୁଲକାବଲି ବାଢ଼ୀ ॥</p>
<p class="Text-ori">ହନୁମାନଙ୍କର ପ୍ରେମଭରା ବଚନ ଶୁଣି ସୀତାଙ୍କ ମନରେ ବିଶ୍ବାସ ଜାତ ହେଲା ଯେ, ଏହି ବାନର ହେଉଛନ୍ତି କାୟ, ମନ ଓ ବାକ୍ୟରେ କରୁଣାସାଗର ଶ୍ରୀରାମଙ୍କର ଦାସ। ହନୁମାନଙ୍କୁ ଭଗବାନଙ୍କର ସେବକ ବୋଲି ଜାଣି ସୀତାଙ୍କ ମନରେ ପ୍ରଗାଢ଼ ପ୍ରେମ ଜାତ ହେଲା; ତାଙ୍କ ନୟନ ପ୍ରେମାଶ୍ରୁରେ ପୂର୍ଣ୍ଣ ହୋଇଗଲା ଏବଂ ଶରୀର ରୋମାଞ୍ଚିତ ହୋଇଗଲା।</p>
<p class="Text-ori">ତା’ପରେ ପବନକୁମାର ହନୁମାନ ସୀତାଙ୍କୁ ଭଗବାନ ଶ୍ରୀରାମ ଦେଇଥିବା ମୁଦ୍ରିକାଟି ଦେଇଦେଲେ। ତାହା ନେଇ ସୀତା ଏତେ ଆନନ୍ଦିତ ହେଲେ ଯେ, ମନେହେଲା, ସତେ ଯେପରି ତାଙ୍କୁ ସ୍ବୟଂ ଭଗବାନ ଶ୍ରୀରାମ ମିଳିଗଲେ !</p>
<p class="Text-ori"><span>ସେତେବେଳେ ସେ ହନୁମାନଙ୍କୁ କହିଲେ</span>—<span></span></p>
<p class="Shlok-Color">ବୂଡ଼ତ ବିରହ ଜଲଧି ହନୁମାନା। </p>
<p class="Shlok-Color">ଭୟହୁ ତାତ ମୋ କହୁଁ ଜଲଜାନା ॥</p>
<p class="Shlok-Color">ଅବ କହୁ କୁସଲ ଜାଉଁ ବଲିହାରୀ। </p>
<p class="Shlok-Color">ଅନୁଜ ସହିତ ସୁଖ ଭୱନ ଖରାରୀ ॥</p>
<p class="Shlok-Color">କୋମଲଚିତ କୃପାଲ ରଘୁରାଈ। </p>
<p class="Shlok-Color">କପି କେହି ହେତୁ ଧରୀ ନିଠୁରାଇ ॥</p>
<p class="Shlok-Color">ସହଜ ବାନି ସେୱକ ସୁଖଦାୟକ। </p>
<p class="Shlok-Color">କବହୁଁକ ସୁରତି କରତ ରଘୁନାୟକ ॥</p>
<p class="Shlok-Color">କବହୁଁ ନୟନ ମମ ସୀତଲ ତାତା। </p>
<p class="Shlok-Color">ହୋଇହହିଁ ନିରଖି ସ୍ୟାମ ମୃଦୁ ଗାତା ॥</p>
<p class="Shlok-Color">ବଚନୁ ନ ଆୱ ନୟନ ଭରେ ବାରୀ। </p>
<p class="Shlok-Color">ଅହହ ନାଥ ହୌଁ ନିପଟ ବିସାରୀ ॥</p>
<p class="Text-ori">‘‘ବତ୍ସ ହନୁମାନ ! ମୁଁ ବିରହସାଗରରେ ବୁଡ଼ିଯାଉଥିବାବେଳେ ତୁମେ ମୋ ପକ୍ଷରେ ଜାହାଜ ସଦୃଶ ହୋଇଗଲ। ତୁମର ମଙ୍ଗଳ ହେଉ। ବର୍ତ୍ତମାନ ଅନୁଜ ଲକ୍ଷ୍ମଣଙ୍କ ସମେତ ଖରନାଶନ ସୁଖଧାମ ପ୍ରଭୁ ଶ୍ରୀରାମଙ୍କର କୁଶଳ ଓ ମଙ୍ଗଳବାର୍ତ୍ତା କୁହ। ହନୁମାନ ! ଶ୍ରୀରଘୁନାଥ ତ କୋମଳହୃଦୟ ଓ ଦୟାଳୁ। କେଉଁ କାରଣରୁ ସେ ମୋ ପ୍ରତି ଏପରି ନିଷ୍ଠୁରଭାବ ପୋଷଣ କଲେ ? ସେବକକୁ ସୁଖ ପ୍ରଦାନ କରିବା ହେଉଛି ତାଙ୍କର ସ୍ବାଭାବିକ ରୀତି। ସେ କେବେ ମୋତେ ମନେପକାନ୍ତି କି ? ହେ ବତ୍ସ ! ତାହାଙ୍କ ଶ୍ୟାମଳ କୋମଳ ଅଙ୍ଗ ଦର୍ଶନ କରି ମୋ ନେତ୍ର କେବେ ଶୀତଳ ହେବ ?’’ ଏତିକି କହିବା ପରେ ତାଙ୍କ ମୁଖରୁ ଆଉ ବଚନ ବାହାରିଲା ନାହିଁ; ଚକ୍ଷୁ ଲୋତକପୂର୍ଣ୍ଣ ହୋଇଗଲା ଏବଂ ସେ ଅତ୍ୟନ୍ତ ଦୁଃଖରେ କହିଲେ, ‘‘ହା ନାଥ ! ଆପଣ କ’ଣ ମୋତେ ଏକାବେଳକେ ଭୁଲିଗଲେ !’’</p>
<p class="Text-ori"><span>ସୀତାଙ୍କୁ ବିରହଦୁଃଖରେ ବ୍ୟାକୁଳ ହେବାର ଦେଖି ହନୁମାନ କହିଲେ</span>—<span></span></p>
<p class="Shlok-Color">ମାତୁ କୁସଲ ପ୍ରଭୁ ଅନୁଜ ସମେତା। </p>
<p class="Shlok-Color">ତୱ ଦୁଖ ଦୁଖୀ ସୁକୃପା ନିକେତା ॥</p>
<p class="Shlok-Color">ଜନି ଜନନୀ ମାନହୁ ଜୟିଁ ଊନା। </p>
<p class="Shlok-Color">ତୁମ୍୎ହ ତେ ପ୍ରେମୁ ରାମ କେଁ ଦୂନା ॥</p>
<p class="Shlok-Color">ରଘୁପତି କର ସଂଦେସୁ ଅବ ସୁନୁ ଜନନୀ ଧରି ଧୀର। </p>
<p class="Shlok-Color">ଅସ କହି କପି ଗଦଗଦ ଭୟଉ ଭରେ ବିଲୋଚନ ନୀର ॥</p>
<p class="Text-ori">‘‘ହେ ମାତା ! ଦୟାଧାମ ପ୍ରଭୁ ଶ୍ରୀରାମ ଅନୁଜ ଲକ୍ଷ୍ମଣଙ୍କ ସମେତ କୁଶଳରେ ଅଛନ୍ତି। କିନ୍ତୁ ସେ ଆପଣଙ୍କ ଦୁଃଖରେ ଦୁଃଖିତ। ହେ ଜନନୀ ! ମନରେ ଗ୍ଳାନି କରନ୍ତୁ ନାହିଁ। ଶ୍ରୀରାମଙ୍କ ହୃଦୟରେ ଆପଣଙ୍କ ପ୍ରତି ଦୁଇଗୁଣ ପ୍ରେମ ଅଛି। ହେ ମାତା ! ଧୈର୍ଯ୍ୟ ଧାରଣ କରି ଶ୍ରୀରଘୁନାଥଙ୍କ ସନ୍ଦେଶ ଶୁଣନ୍ତୁ।’’ ଏପରି କହି ହନୁମାନ ପ୍ରେମରେ ଗଦ୍୎ଗଦ୍ ହୋଇଗଲେ ଏବଂ ତାଙ୍କର ନୟନ ପ୍ରେମାଶ୍ରୁରେ ପୂର୍ଣ୍ଣ ହୋଇଗଲା।</p>
<p class="Text-ori"><span>ତା’ପରେ ହନୁମାନ ଖୁବ୍ ବୁଦ୍ଧିମତ୍ତାର ସହିତ ଶ୍ରୀରାମଙ୍କ ପ୍ରେମ ଓ ବିରହକାତରତା ବିଷୟ ସୀତାଙ୍କୁ ଶୁଣାଇଲେ। ଶେଷରେ କହିଲେ, ଶ୍ରୀରାମଚନ୍ଦ୍ର କହିଛନ୍ତି</span>—<span></span></p>
<p class="Shlok-Color">ତତ୍ତ୍ବ ପ୍ରେମ କର ମମ ଅରୁ ତୋରା। </p>
<p class="Shlok-Color">ଜାନତ ପ୍ରିୟା ଏକୁ ମନୁ ମୋରା ॥</p>
<p class="Shlok-Color">ସୋ ମନୁ ସଦା ରହତ ତୋହି ପାହୀଁ। </p>
<p class="Shlok-Color">ଜାନୁ ପ୍ରୀତି ରସୁ ଏତନେହିଁ ମାହୀଁ ॥</p>
<p class="Text-ori">‘‘ହେ ପ୍ରିୟେ ! ମୋର ଏବଂ ତୁମର ପ୍ରେମର ଭାବ ଏକମାତ୍ର ମୋର ମନହିଁ ଜାଣ ଏବଂ ସେହି ମନ ସବୁବେଳେ ତୁମରି ପାଖରେ ହିଁ ଲାଗି ରହିଛି। ମୋ ପ୍ରେମର ସାରତତ୍ତ୍ବ ମାତ୍ର ଏତିକିରେ ବୁଝିବ।’’</p>
<p class="Text-ori"><span>ଶ୍ରୀରାମଙ୍କ ପ୍ରେମପୂର୍ଣ୍ଣ ସନ୍ଦେଶ ଶୁଣି ସୀତା ପ୍ରେମରେ ନିମଗ୍ନ ହୋଇଗଲେ। ତାଙ୍କର ନିଜ ଶରୀରର ଜ୍ଞାନ ମଧ୍ୟ ରହିଲା ନାହିଁ। ତେଣୁ ହନୁମାନ ପୁଣି କହିଲେ</span>—</p>
<p class="Shlok-Color">ଉର ଆନହୁ ରଘୁପତି ପ୍ରଭୁତାଇ। </p>
<p class="Shlok-Color">ସୁନି ମମ ବଚନ ତଜହୁ କଦରାଈ ॥</p>
<p class="Shlok-Color">ନିସିଚର ନିକର ପତଂଗ ସମ ରଘୁପତି ବାନ କୃସାନୁ। </p>
<p class="Shlok-Color">ଜନନୀ ହୃଦୟଁ ଧୀର ଧରୁ ଜରେ ନିସାଚର ଜାନୁ ॥</p>
<p class="Text-ori">‘‘ହେ ମାତା ! ଶ୍ରୀରାମଙ୍କ ପ୍ରଭୁତ୍ବ ହୃଦୟରେ ଧ୍ୟାନ କରନ୍ତୁ ଏବଂ ମୋ କଥା ଶୁଣି ଭୟ ତ୍ୟାଗ କରନ୍ତୁ। ରାକ୍ଷସବୃନ୍ଦ ପତଙ୍ଗ ତୁଲ୍ୟ ଏବଂ ଶ୍ରୀରଘୁନାଥଙ୍କ ବାଣ ଅଗ୍ନିତୁଲ୍ୟ। ହେ ଜନନୀ ! ହୃଦୟରେ ଧୈର୍ଯ୍ୟ ଧାରଣ କରନ୍ତୁ ଏବଂ ରାକ୍ଷସମାନେ ଭସ୍ମ ହୋଇଗଲେଣି ବୋଲି ଜାଣନ୍ତୁ।’’</p>
<p class="Text-ori"><span>ଏସବୁ ଶୁଣିସାରି ସୀତା କହିଲେ, ‘‘ସବୁ ବାନର ତ ତୁମରି ଭଳି ହୋଇଥିବେ। ରାକ୍ଷସମାନେ ଅତି ଭୟଙ୍କର ଓ ବିକରାଳ। ସେମାନଙ୍କୁ ତୁମ୍ଭେମାନେ କିପରି ଜୟ କରିପାରିବ ? ମୋ ମନରେ ସନ୍ଦେହ ଜାତ ହେଉଛି।’’ ଏହା ଶୁଣି ହନୁମାନ ନିଜର ଭୟାନକ ପର୍ବତାକାର ରୂପ ସୀତାଙ୍କୁ ଦେଖାଇଦେଇ ନିଜର ପ୍ରଚ୍ଛନ୍ନ ପ୍ରଭାବ ବ୍ୟକ୍ତ କରିଦେଲେ। ତାହା ଦେଖିବାମାତ୍ରେ ସୀତାଙ୍କ ମନରେ ବିଶ୍ବାସ ଆସିଗଲା। ସେ ପ୍ରସନ୍ନ ହୋଇ ହନୁମାନଙ୍କୁ ଅନେକ ବର ଦେଲେ ଏବଂ ତା’ ସହିତ ଆଶୀର୍ବାଦ କରି କହିଲେ, ‘‘ଭଗବାନ ଶ୍ରୀରାମ ତୁମ ପ୍ରତି ବିଶେଷ କୃପା କରନ୍ତୁ।’’ ଏତକ ଶୁଣିବାମାତ୍ରେ ହନୁମାନ ପ୍ରେମମଗ୍ନ ହୋଇଗଲେ ଏବଂ ସୀତାଙ୍କ ଚରଣରେ ବାରମ୍ବାର ପ୍ରଣାମ କରି କୃତାଞ୍ଜଳିପୁଟରେ କହିଲେ,</span></p>
<p class="Shlok-Color">ଅବ କୃତକୃତ୍ୟ ଭୟଉଁ ମୈଁ ମାତା। </p>
<p class="Shlok-Color">ଆସିଷ ତବ ଅମୋଘ ବିଖ୍ୟାତା ॥</p>
<p class="Text-ori">‘‘ମାତା ! ଏବେ ମୁଁ କୃତାର୍ଥ ହୋଇଗଲି। କାରଣ, ଆପଣଙ୍କ ଆଶୀର୍ବାଦ ଯେ, ଅମୋଘ ଓ ଅବ୍ୟର୍ଥ, ଏହା ପ୍ରସିଦ୍ଧ।’’ ହନୁମାନଙ୍କର ଶ୍ରୀରଘୁନାଥଙ୍କ ଚରଣରେ କେତେ ପ୍ରଗାଢ଼ ପ୍ରେମ ରହିଛି, ତାହା ଏଥିରୁ ଜଣାପଡ଼େ।</p>
<p class="Text-ori">ଅଧ୍ୟାତ୍ମରାମାୟଣରେ ଉଲ୍ଲେଖ ଅଛି, କଥାପ୍ରସଙ୍ଗରେ ସୀତା ଯେତେବେଳେ ବାନରସେନା ସହିତ ଶ୍ରୀରାମ ବିଶାଳ ସମୁଦ୍ର ପାର ହୋଇ ଏଠାକୁ ଆସିବେ କିପରି ବୋଲି ପଚାରିଲେ, ହନୁମାନ କହିଲେ—</p>
<p class="Shlok-Color">ହନୁମାନାହ ମେ ସ୍କନ୍ଧାବାରୁହ୍ୟ ପୁରୁଷର୍ଷଭୌ ॥</p>
<p class="Shlok-Color">ଆୟାସ୍ୟତଃ ସସୈନ୍ୟଶ୍ଚ ସୁଗ୍ରୀବୋ ବାନରେଶ୍ବରଃ। </p>
<p class="Shlok-Color">ବିହୟାସା କ୍ଷଣେନୈବ ତୀର୍ତ୍ତ୍ବା ବାରିଧିମାତତମ୍ ॥</p>
<p class="Shlok-Right">(ସୁନ୍ଦର. ୩।୪୭-୪୮)</p>
<p class="Text-ori">ହନୁମାନ କହିଲେ, ‘‘ପୁରୁଷଶ୍ରେଷ୍ଠ ରାମ ଓ ଲକ୍ଷ୍ମଣ ଦୁହେଁ ମୋ ସ୍କନ୍ଧରେ ଆରୋହଣ କରି ଏହି ଲଙ୍କାକୁ ଆସିବେ ଏବଂ ବାନରରାଜ ସୁଗ୍ରୀବ ସସୈନ୍ୟେ କ୍ଷଣକ ମଧ୍ୟରେ ଆକାଶମାର୍ଗ ଦେଇ ଏହି ବିସ୍ତୃତ ବିଶାଳ ମହାସାଗରକୁ ଅତିକ୍ରମ କରି, ଏଠାରେ ଆସି ପହଞ୍ଚିଯିବେ।’’</p>
<p class="Text-ori"><span>ଏହି ପ୍ରସଙ୍ଗରୁ ମଧ୍ୟ ହନୁମାନଙ୍କର ବଳ, ବୀର୍ଯ୍ୟ ଓ ସାହସର ପରିଚୟ ମିଳେ। ଏହାପରେ ମାତା ସୀତାଙ୍କ ଆଜ୍ଞା ନେଇ, ଅଶୋକବନର ଫଳ ଖାଇବ ନାଅାଁରେ ହନୁମାନ ନିଜ ପ୍ରଭୁ ଶ୍ରୀରାମଙ୍କର ବିଶେଷ କାର୍ଯ୍ୟ କରିବା ଅଭିପ୍ରାୟରେ, ଅଶୋକବନର ବୃକ୍ଷମାନଙ୍କୁ ନଷ୍ଟଭ୍ରଷ୍ଟ କରି ସମସ୍ତ ବନ ଧ୍ବସ୍ତବିଧ୍ବସ୍ତ କରିଦେଲେ। ଏ ସମ୍ବାଦ ପାଇ ରାବଣ ସୁବିଶାଳ ସେନା ସହିତ ନିଜ ପୁତ୍ର ଅକ୍ଷୟକୁମାରକୁ ପଠାଇଲା। ସେମାନଙ୍କ ସହିତ ହନୁମାନଙ୍କର ଅତି ଭୀଷଣ ଯୁଦ୍ଧ ହେଲା। ଅଦ୍ଭୁତ ବୀରତ୍ବ ଏବଂ ରଣକୌଶଳ ଅବଲମ୍ବନ କରି ସେ ମନ୍ତ୍ରୀ ଜମ୍ବୁମାଳୀଙ୍କର ସାତ ପୁତ୍ରଙ୍କୁ, ପାଞ୍ଚଜଣ ସେନାପତିଙ୍କୁ ଏବଂ ଅକ୍ଷୟକୁମାରକୁ ଅନାୟାସରେ ନିହତ କଲେ। ଏହି ଯୁଦ୍ଧପ୍ରସଙ୍ଗରୁ ହନୁମାନଙ୍କର ଅତୁଳନୀୟ ବଳ-ପୌରୁଷ ଓ ଯୁଦ୍ଧକୌଶଳର ପରିଚୟ ସ୍ପଷ୍ଟରୂପେ ମିଳେ। ବାଲ୍ମୀକି ରାମାୟଣରେ ଏହି ପ୍ରସଙ୍ଗ ଅତି ସୁନ୍ଦର ଭାବରେ ବର୍ଣ୍ଣିତ ହୋଇଛି। ହନୁମାନଙ୍କର ଅତୁଳ ପରାକ୍ରମର ଚିତ୍ର ଅଙ୍କିତ ହୋଇ ସେଥିରେ ଉଲ୍ଲେଖ ରହିଛି</span>—</p>
<p class="Shlok-Color">ତଳେନାଭିହନତ୍ କାଂଶ୍ଚିତ୍ ପାଦୈଃ କାଂଶ୍ଚିତ୍ପରଂତପଃ। </p>
<p class="Shlok-Color">ମୁଷ୍ଟିଭିଶ୍ଚାହନତ୍ କାଂଶ୍ଚିନ୍ନଖୈଃ କାଂଶ୍ଚିଦ୍ ବ୍ୟଦାରୟତ୍ ॥</p>
<p class="Shlok-Color">ପ୍ରମମାଥୋରସା କାଂଶ୍ଚିଦୁରୁଭ୍ୟାମପରାନପି। </p>
<p class="Shlok-Color">କେଚିତ୍ତସ୍ୟୈବ ନାଦେନ ତତ୍ରୈବ ପତିତା ଭୁବି ॥</p>
<p class="Shlok-Right">(ବା.ରା. ସୁନ୍ଦର, ୪୫।୧୨-୧୩)</p>
<p class="Text-ori"><span>‘‘ଶତ୍ରୁସୂଦନ ହନୁମାନ ସେହି ରାକ୍ଷସମାନଙ୍କ ମଧ୍ୟରୁ କାହାକୁ ଚାପୁଡ଼ା ମାରିଲେ, କାହାକୁ ପଦାଘାତ କଲେ, କାହାକୁ ମୁଷ୍ଟିଦ୍ବାରା ଆହତ କଲେ, କାହାକୁ ବା ନଖଦ୍ବାରା ବିଦାରିପକାଇଲେ। ସେ ପୁଣି କାହାକୁ ବକ୍ଷାଘାତଦ୍ବାରା, କାହାକୁ ବା ଊରୁପ୍ରହାରଦ୍ବାରା ଦଳି ପକାଇଲେ। କେହି କେହି ତାଙ୍କର ଶବ୍ଦ ଶୁଣି ସେହିଠାରେ ଭୂମିରେ ପଡ଼ିଗଲେ।’’</span>—<span>ଇତ୍ୟାଦି। ଭାଗ୍ୟକୁ ହନୁମାନଙ୍କ କବଳରୁ ରକ୍ଷା ପାଇ ବଞ୍ଚିଯାଇଥିବା ରାକ୍ଷସମାନେ ରାବଣକୁ ଯାଇ ଖବର ଦେଲେ ଯେ, ମନ୍ତ୍ରୀ ଜମ୍ବୁମାଳୀଙ୍କ ସାତ ପୁତ୍ର ଏବଂ ପ୍ରାୟ ସବୁ ପ୍ରଧାନ ରାକ୍ଷସ ନିହତ ହୋଇଛନ୍ତି। ଏପରିକି ପାଞ୍ଚଜଣ ସେନାପତି ଏବଂ ରାଜପୁତ୍ର ଅକ୍ଷୟକୁମାର ମଧ୍ୟ ମୃତ୍ୟୁର ଶିକାର ହୋଇଛନ୍ତି। ସୁତରାଂ ରାକ୍ଷସାଧିପତି ରାବଣ ଇନ୍ଦ୍ରଜିତକୁ ଉତ୍ସାହିତ କରି, ହନୁମାନଙ୍କୁ ଯୁଦ୍ଧରେ ପରାସ୍ତ କରି ଜୀବନ୍ତ ଅବସ୍ଥାରେ ନେଇଆସିବାକୁ ପ୍ରେରଣ କଲା। ଇନ୍ଦ୍ରଜିତ ଓ ହନୁମାନଙ୍କ ମଧ୍ୟରେ ତୁମୁଳ ସଂଗ୍ରାମ ହେଲା। ଶେଷରେ ଇନ୍ଦ୍ରଜିତ ହନୁମାନଙ୍କୁ ବନ୍ଧନ କରିବା ନିମନ୍ତେ ବ୍ରହ୍ମାସ୍ତ୍ର ପ୍ରୟୋଗ କରିବାରୁ ହନୁମାନ ବ୍ରହ୍ମାଙ୍କ ସମ୍ମାନ ରକ୍ଷାର୍ଥେ ବ୍ରହ୍ମପାଶବଦ୍ଧ ହୋଇଗଲେ। ସେ ମନେ ମନେ ବିଚାର କରି ଦେଖିଲେ, ରାକ୍ଷସଙ୍କ ଦ୍ବାରା ରଜ୍ଜୁବଦ୍ଧ ହୋଇଗଲେ ତାଙ୍କର ଯଥେଷ୍ଟ ଉପକାର ହେବ; କାରଣ ଏହାଦ୍ବାରା ରାକ୍ଷସରାଜ ରାବଣ ସହିତ ବାକ୍ୟାଳାପ କରିବାର ସୁଯୋଗ ମିଳିବ।’’ ଏହା ବିଚାର କରି ସେ ନିଶ୍ଚେଷ୍ଟ ହୋଇଗଲେ। ତେଣୁ ରାକ୍ଷସମାନେ ନାନାପ୍ରକାର ରଜ୍ଜୁରେ ହନୁମାନଙ୍କୁ ଦୃଢ଼ଭାବରେ ବନ୍ଧନ କଲେ। ଏପରି କରିବାରୁ ବ୍ରହ୍ମାସ୍ତ୍ରର ପ୍ରଭାବ ରହିଲା ନାହିଁ। ବ୍ରହ୍ମାସ୍ତ୍ରରୁ ଏପରି ମୁକ୍ତ ହୋଇଗଲେ ମଧ୍ୟ ଚତୁରଶିରୋମଣି ହନୁମାନ ଏପରି ଅଭିନୟ କଲେ ଯେ, ସେଥିରୁ ମନେହେଲା, ସେ ଆଦୌ କିଛି ଜାଣିନାହାନ୍ତି।</span></p>
<p class="Text-ori"><span>ଅଧ୍ୟାତ୍ମ ରାମାୟଣରେ ଲେଖାଯାଇଛି, ଏହାପରେ ହନୁମାନଙ୍କୁ ରାବଣର ରାଜସଭାକୁ ନିଆଗଲା। ସେଠାରେ ପ୍ରବେଶ କରି ସେ ଦେଖିଲେ ଯେ, ରାବଣ ବଡ଼ ଆଡ଼ମ୍ବର ସହକାରେ ସଭାର ମଧ୍ୟଭାଗରେ ରାଜସିଂହାସନରେ ବସିଛି। ହନୁମାନଙ୍କୁ ଦେଖି ରାବଣ ମନେ ମନେ ଚିନ୍ତାଗ୍ରସ୍ତ ହୋଇ ଭାବିବାକୁ ଲାଗିଲା,‘‘ଏ ଭୟଙ୍କର ବାନରଟା କିଏ ? ସାକ୍ଷାତ୍ ଶିବଙ୍କ ପାର୍ଷଦ ଭଗବାନ ନନ୍ଦୀଶ୍ବର ବାନରରୂପ ଧାରଣ କରି ଆସି ନାହାନ୍ତି ତ ?’’ ଏହିପରି ବହୁପ୍ରକାର ବିଚାର କରିସାରିବା ପରେ ରାବଣ ପ୍ରହସ୍ତକୁ କହିଲା</span>—</p>
<p class="Shlok-Color">ପ୍ରହସ୍ତପୃଚ୍ଛୈନମସୌ କିମାଗତଃ</p>
<p class="Shlok-Color">କିମତ୍ର କାର୍ଯ୍ୟଂ କୁତ ଏବ ବାନରଃ। </p>
<p class="Shlok-Color">ବନଂ କିମର୍ଥଂ ସକଳଂ ବିନାଶିତଂ</p>
<p class="Shlok-Color">ହତାଃ କିମର୍ଥଂ ମମ ରାକ୍ଷସା ବଳାତ୍ ॥</p>
<p class="Shlok-Right">(ଅଧ୍ୟାମ୍. ରା. ୫।୪।୫)</p>
<p class="Text-ori">‘‘ପ୍ରହସ୍ତ ! ଏ ବାନରକୁ ପଚାର, ସେ କାହିଁକି ଏଠାକୁ ଆସିଛି ? ଏଠାରେ ତା’ର କି କାର୍ଯ୍ୟ ଅଛି ? ସେ କେଉଁଠାରୁ ଆସିଛି ? ସେ ମୋର ସମଗ୍ର ଅଶୋକବନ କାହିଁକି ନଷ୍ଟ କଲା ଓ ବଳପୂର୍ବକ ମୋ ରାକ୍ଷସବୀରମାନଙ୍କୁ ନିହତ କଲା କାହିଁକି ?’’</p>
<p class="Text-ori">ପ୍ରହସ୍ତ ସମସ୍ତ କଥା ସତ ସତ କହିଦେବା ପାଇଁ ହନୁମାନଙ୍କୁ ଅନୁରୋଧ କଲେ। ତହୁଁ ହନୁମାନ ଚତୁର ରାଜନୀତି ଅବଲମ୍ବନ କରି ଉତ୍ତର ଦେଲେ। ସେ ମନେ ମନେ ଭଗବାନଙ୍କୁ ସ୍ମରଣ କରି କହିଲେ—</p>
<p class="Shlok-Color">ଶୃଣୁ ସ୍ଫୁଟଂ ଦେବଗଣାଦ୍ୟମିତ୍ର ହେ</p>
<p class="Shlok-Color">ରାମସ୍ୟ ଦୂତୋଽହମଶେଷହୃତ୍୷ସ୍ଥିତେଃ। </p>
<p class="Shlok-Color">ଯସ୍ୟାଖିଳେଶସ୍ୟ ହୃତାଧୁନା ତ୍ବୟା</p>
<p class="Shlok-Color">ଭାର୍ଯ୍ୟା ସ୍ବନାଶୟା ଶୁନେବ ସଦ୍୎ହବିଃ ॥</p>
<p class="Shlok-Right">(ଅଧ୍ୟାମ୍.ରା. ୫।୪।୮)</p>
<p class="Text-ori">‘‘ହେ ଦେବଶତ୍ରୁ ରାବଣ ! ମୋ କଥା ସ୍ପଷ୍ଟଭାବରେ ଶୁଣ। ଶ୍ବାନ ବିଶୁଦ୍ଧ ଘୃତ ଚୋରିକରି ନେଇଯିବା ପରି ତୁମେ ସଂପ୍ରତି ନିଜର ବିନାଶସାଧନ ନିମନ୍ତେ ଯେଉଁ ଅଖିଳ ବ୍ରହ୍ମାଣ୍ଡପତିଙ୍କର ସାଧ୍ବୀ ପତ୍ନୀଙ୍କୁ ହରଣ କରି ନେଇ ଆସିଛ, ମୁଁ ହେଉଛି ସେହି ସକଳ ହୃଦୟନିବାସୀ, ସର୍ବାନ୍ତର୍ଯ୍ୟାମୀ ଭଗବାନ ଶ୍ରୀରାମଙ୍କର ଦୂତ।’’ ବାଲ୍ମୀକିରାମାୟଣରେ ଏହି ପ୍ରସଙ୍ଗର ବିସ୍ତୃତ ବର୍ଣ୍ଣନା ଅଛି। ସେଠାରେ ହନୁମାନ କହିଛନ୍ତି—</p>
<p class="Shlok-Color">ଅବ୍ରବୀନ୍ନାସ୍ମି ଶକ୍ତସ୍ୟ ଯମସ୍ୟ ବରୁଣସ୍ୟ ଚ। </p>
<p class="Shlok-Color">ଧନଦେନ ନ ମେ ସଖ୍ୟଂ............... ॥</p>
<p class="Shlok-Color">ଜାତିରେବ ମମ ତ୍ବେଷା ବାନରୋଽହମିହାଗତଃ। </p>
<p class="Shlok-Color">ଦର୍ଶନେ ରାକ୍ଷସେନ୍ଦ୍ରସ୍ୟ ତଦିଦଂ ଦୁର୍ଲଭଂମୟା ॥</p>
<p class="Shlok-Color">ବନଂ ରାକ୍ଷସରାଜସ୍ୟ ଦର୍ଶନାର୍ଥେ ବିନାଶିତମ୍। </p>
<p class="Shlok-Color">ତତସ୍ତେ ରାକ୍ଷସାଃ ପ୍ରାପ୍ତା ବଳିନୋ ଯୁଦ୍ଧକାଙ୍କ୍ଷିଣଃ ॥</p>
<p class="Shlok-Color">ରକ୍ଷଣାର୍ଥଂ ଚ ଦେହସ୍ୟ ପ୍ରତିଯୁଦ୍ଧା ମୟା ରଣେ। </p>
<p class="Shlok-Color">ଅସ୍ତ୍ରପାଶୈର୍ନ ଶକ୍ୟୋଽହଂ ବଦ୍ଧୁଂ ଦେବାସୁରୈରପି ॥</p>
<p class="shlok-centre-dash-chankyafont">...............................................................</p>
<p class="Shlok-Color">ରାଜାନଂ ଦ୍ରଷ୍ଟୁକାମେନ ମୟାସ୍ତ୍ରମନୁବର୍ତ୍ତିତମ୍ ॥</p>
<p class="Shlok-Right">(ବା.ରା. ସୁନ୍ଦର. ୫୦।୧୩—୧୭)</p>
<p class="Text-ori">‘‘ମୁଁ ଇନ୍ଦ୍ର, ଯମ ବା ବରୁଣ ଆଦି କୌଣସି ଦେବତାଙ୍କ ଦ୍ବାରା ପ୍ରେରିତ ହୋଇନାହିଁ, କି କୁବେରଙ୍କ ସହିତ ମୋର କୌଣସି ମିତ୍ରତା ନାହିଁ। ମୋର ଏହାହିଁ ସ୍ବାଭାବିକ ରୂପ ଏବଂ ମୁଁ ଜାତିରେ ବାନର। ରାକ୍ଷସରାଜ ରାବଣଙ୍କ ଦର୍ଶନ ନିମନ୍ତେ ମୁଁ ଏଠାକୁ ଆସିଛି। ତାଙ୍କୁ ଦର୍ଶନ କରିବା ଦୁର୍ଲ୍ଲଭ ହେବାରୁ ମୁଁ ତାଙ୍କୁ ଦେଖିବା ଉଦ୍ଦେଶ୍ୟରେ ହିଁ ତାଙ୍କର ଏହି ଦୁର୍ଲ୍ଲଭ ବନକୁ ବିନଷ୍ଟ କରିଦେଇଛି; କିନ୍ତୁ ବଳବାନ୍ ରାକ୍ଷସମାନେ ଯୁଦ୍ଧାଭିଳାଷରେ ଆସି ଉପସ୍ଥିତ ହେବାରୁ ମୁଁ ନିଜ ଶରୀର ରକ୍ଷା କରିବାପାଇଁ ସେମାନଙ୍କ ସହିତ ଯୁଦ୍ଧ କରିଛି। ଦେବତା ବା ଅସୁର କେହି ବି କୌଣସି ପ୍ରକାରେ ମୋତେ ଅସ୍ତ୍ରପାଶରେ ବନ୍ଧନ କରିବାକୁ ସମର୍ଥ ନୁହନ୍ତି। ମୁଁ କେବଳ ରାକ୍ଷସରାଜଙ୍କୁ ଦେଖିବା ଉଦ୍ଦେଶ୍ୟରେ ଏହି ଅସ୍ତ୍ରର ବଶ୍ୟତା ସ୍ବୀକାର କରିଛି।’’</p>
<p class="Text-ori">ତା’ପରେ ରାମଙ୍କ ବିଷୟରେ ସମସ୍ତ କଥା ସଂକ୍ଷେପରେ ବର୍ଣ୍ଣନା କରି ସୁଗ୍ରୀବଙ୍କ ସଙ୍ଗରେ ରାମଙ୍କ ମିତ୍ରତା ସ୍ଥାପିତ ହେବା କଥା ଏବଂ ତାଙ୍କ ଦ୍ବାରା ବାଳୀ ନିହତ ହେବା କଥା କହିସାରି ପୁଣି କହିଲେ, ‘‘ମୁଁ ସୀତାଙ୍କ ଖବର ନେବା ନିମନ୍ତେ ଏଠାକୁ ଆସିଛି।’’</p>
<p class="Text-ori"><span>ତା’ପରେ ହନୁମାନ ବଳିଷ୍ଠ ଯୁକ୍ତିଦ୍ବାରା ଶ୍ରୀରାମଙ୍କ ବଳ, ପରାକ୍ରମ, ପ୍ରଭାବ ଓ ଐଶ୍ବର୍ଯ୍ୟ କଥା ଶୁଣାଇ ରାବଣକୁ ବୁଝାଇବାକୁ ବହୁତ ଚେଷ୍ଟା କଲେ। ରାମଚରିତମାନସରେ ହନୁମାନ କହୁଛନ୍ତି</span>—<span></span></p>
<p class="Shlok-Color">ବିନତୀ କରଉଁ ଜୋରୀ କର ରାବନ। </p>
<p class="Shlok-Color">ସୁନହୁ ମାନ ତଜି ମୋର ସିଖାୱନ ॥</p>
<p class="shlok-centre-dash-chankyafont">.........................................................................</p>
<p class="Shlok-Color">ଜାକେଁ ଡର ଅତି କାଲ ଡେରାଈ। </p>
<p class="Shlok-Color">ଜୋ ସୁର ଅସୁର ଚରାଚର ଖାଈ ॥</p>
<p class="Shlok-Color">ତାସୋଁ ବୟରୁ କବହୁଁ ନହିଁ କୀଜୈ। </p>
<p class="Shlok-Color">ମୋରେ କହେଁ ଜାନକୀ ଦୀଜୈ ॥</p>
<p class="Shlok-Color">ପ୍ରନତପାଲ ରଘୁନାୟକ କରୁନା ସିଂଧୁ ଖରାରି। </p>
<p class="Shlok-Color">ଗଏଁ ସରନ ପ୍ରଭୁ ରାଖିହୈଁ ତୱ ଅପରାଧ ବିସାରି ॥</p>
<p class="Shlok-Color">ରାମ ଚରନ ପଂକଜ ଉର ଧରହୂ। </p>
<p class="Shlok-Color">ଲଂକା ଅଚଳ ରାଜ ତୁମ୍୎ହ କରହୂ ॥</p>
<p class="shlok-centre-dash-chankyafont">..........................................................................</p>
<p class="Shlok-Color">ସୁନୁ ଦସକଂଠ କହଉଁ ପନ ରୋପୀ। </p>
<p class="Shlok-Color">ବିମୁଖ ରାମ ତ୍ରାତା ନହିଁ କୋପୀ ॥</p>
<p class="Shlok-Color">ମୋହମୂଲ ବହୁ ସୂଲପ୍ରଦ ତ୍ୟାଗହୁ ତମ ଅଭିମାନ। </p>
<p class="Shlok-Color"><span>ଭଜହୁ ରାମ ରଘୁନାୟକ କୃପାସିଂଧୁ ଭଗୱାନ ॥</span></p>
<p class="Text-ori">‘‘ହେ ରାବଣ ! ମୁଁ ହାତ ଯୋଡ଼ି ତୁମକୁ ଅନୁରୋଧ କରୁଛି, ତୁମେ ଅଭିମାନ ତ୍ୟାଗ କରି ମୋ ଉପଦେଶ ଶ୍ରବଣ କର। ଯେ ଦେବ, ଦାନବ, ସ୍ଥାବର, ଜଙ୍ଗମ ଆଦି ସମସ୍ତଙ୍କୁ ଗ୍ରାସ କରେ, ସେହି କାଳ ମଧ୍ୟ ଯାହାଙ୍କ ଭୟରେ ଅତିଶୟ ଭୀତତ୍ରସ୍ତ, ତାଙ୍କ ସହିତ କଦାପି ଶତ୍ରୁତା କର ନାହିଁ ଏବଂ ମୋର କଥାନୁସାରେ ଜାନକୀଙ୍କୁ ଫେରାଇଦିଅ। ଖରଶତ୍ରୁ ଶ୍ରୀରଘୁନାଥ ହେଉଛନ୍ତି ଶରଣାଗତରକ୍ଷକ ଓ ଦୟାର ସାଗର। ତାଙ୍କର ଶରଣ ଗ୍ରହଣ କଲେ, ପ୍ରଭୁ ତୁମ ଅପରାଧ ଭୁଲିଯାଇ, ତୁମକୁ କ୍ଷମା କରି ରକ୍ଷା କରିବେ। ତୁମେ ଶ୍ରୀରାମଙ୍କ ପାଦପଦ୍ମକୁ ହୃଦୟରେ ଧ୍ୟାନ କର ଏବଂ ଲଙ୍କାରେ ଅଖଣ୍ଡ ରାଜତ୍ବ କର। ହେ ରାବଣ ! ଶୁଣ, ମୁଁ ପ୍ରତିଜ୍ଞା କରି କହୁଛି, ଯେ ରାମବିମୁଖ ଜନଙ୍କୁ କେହି ରକ୍ଷା କରିପାରିବେ ନାହିଁ। ‘ମୋହ’ର ମୂଳ ଏବଂ ଅତିଶୟ ପୀଡ଼ାଦାୟକ ଅଜ୍ଞାନଜନିତ ଅଭିମାନ ତ୍ୟାଗ କର ଏବଂ ରଘୁକୁଳନାୟକ ଦୟାସାଗର ଭଗବାନ ଶ୍ରୀରାମଙ୍କୁ ଭଜନ କର।’’</p>
<p class="Text-ori"><span>ଭଗବାନ ଶ୍ରୀରାମଙ୍କ ପ୍ରଭାବ ଦର୍ଶାଇ ବହୁତ ବୁଝାଇବା ପରେ ଅଧ୍ୟାତ୍ମରାମାୟଣରେ ମଧ୍ୟ ଏହାହିଁ କହିଛନ୍ତି</span>—<span></span></p>
<p class="Shlok-Color">ବିସୃଜ୍ୟ ମୌର୍ଖ୍ୟଂ ହୃଦି ଶତ୍ରୁଭାବନାଂ</p>
<p class="Shlok-Color">ଭଜସ୍ବ ରାମଂ ଶରଣାଗତପ୍ରିୟମ୍। </p>
<p class="Shlok-Color">ସୀତାଂ ପୁରସ୍କୃତ୍ୟ ସପୁତ୍ରବାନ୍ଧବୋ</p>
<p class="Shlok-Color">ରାମଂ ନମସ୍କୃତ୍ୟ ବିମୁଚ୍ୟସେ ଭୟାତ୍ ॥</p>
<p class="Shlok-Right">(ଅଧ୍ୟାମ୍. ରା. ୫।୪।୨୩)</p>
<p class="Text-ori">‘‘ରାବଣ ! ତୁମେ ହୃଦୟରୁ ବୈରଭାବରୂପ ମୂର୍ଖବୁଦ୍ଧି ପରିହାର କରି ଶରଣାଗତବତ୍ସଳ ଶ୍ରୀରାମଙ୍କୁ ଭଜନ କର। ସୀତାଙ୍କୁ ଆଗେ ଆଗେ ନେଇ ନିଜ ପୁତ୍ରପୌତ୍ର ଓ ବନ୍ଧୁବାନ୍ଧବାଦିଙ୍କ ସହିତ ଭଗବାନ ଶ୍ରୀରାମଙ୍କ ଚରଣତଳେ ଶରଣାଗତ ହୁଅ ଏବଂ ତାଙ୍କୁ ପ୍ରଣାମ କର। ତା’ହେଲେ ତୁମେ ସମସ୍ତ ଭୟରୁ ମୁକ୍ତ ହୋଇଯିବ।’’</p>
<p class="Text-ori"><span>ହନୁମାନ ରାବଣକୁ ତାଙ୍କ ହିତସାଧନ ନିମନ୍ତେ ଏହିପରି ବହୁ କଥା କହିଲେ; କିନ୍ତୁ ତାହା ରାବଣକୁ ଖରାପ ଲାଗିଲା। ହନୁମାନଙ୍କ ଉପରେ କ୍ରୁଦ୍ଧ ହୋଇ ସେ କହିଲା, ‘‘ରେ ବାନର ! ତୁ ନିର୍ଭୟରେ ମୋ ଆଗରେ ଏପରି ପ୍ରଳାପ କରୁଛୁ !! ବାନରମାନଙ୍କ ମଧ୍ୟରେ ତୁ ହେଉଛୁ ଅତି ନୀଚ। ମୁଁ ଏବେ ତୋତେ ହତ୍ୟା କରିବି।’’ ସେ ହନୁମାନଙ୍କୁ ଏହିପରି ଅନେକ କଟୁକଥା କହିଲା ଏବଂ ତାଙ୍କୁ ବଧ କରିବାପାଇଁ ରାକ୍ଷସମାନଙ୍କୁ ଆଦେଶ ଦେଲା। ରାବଣର ଆଦେଶ ଶୁଣିବାମାତ୍ରେ ବହୁ ରାକ୍ଷସ ହନୁମାନଙ୍କୁ ବଧ କରିବାପାଇଁ ଉଦ୍ୟତ ହେଲେ। ସେହି ସମୟରେ ବିଭୀଷଣ ରାବଣକୁ ଯାହା ବୁଝାଇ କହିଲେ, ତାହା ରାମଚରିତମାନସର ବର୍ଣ୍ଣନା ଅନୁଯାୟୀ</span>—<span></span></p>
<p class="Shlok-Color">ନାଇ ସୀସ କରି ବିନୟ ବହୂତା। </p>
<p class="Shlok-Color">ନୀତି ବିରୋଧ ନ ମାରିଅ ଦୂତା ॥</p>
<p class="Shlok-Color">ଆନ ଦଂଡ଼ କଛୁ କରିଅ ଗୋସାଁଈ। </p>
<p class="Shlok-Color">ସବହୀଁ କହା ମଂତ୍ର ଭଲ ଭାଈ ॥</p>
<p class="Text-ori">‘‘ବିଭୀଷଣ ନତମସ୍ତକ ହୋଇ ଅତି ବିନୟ ସହକାରେ ରାବଣକୁ କହିଲେ, ‘‘ହେ ପ୍ରଭୋ ! ଦୂତକୁ ମାରିବା ଉଚିତ ନୁହେଁ। ଏହା ନୀତି ବିରୁଦ୍ଧ। ଅନ୍ୟ କିଛି ଦଣ୍ଡବିଧାନ କରନ୍ତୁ।’’ ସମସ୍ତେ କହିଲେ, ‘‘ଏ ପରାମର୍ଶ ଅତି ଉତ୍ତମ।’’</p>
<p class="Text-ori"><span>ତାହା ଶୁଣି ରାବଣ କହିଲା</span>—<span></span></p>
<p class="Shlok-Color">କପି କେଁ ମମତା ପୂଁଛ ପର ସବହି କହଉଁ ସମୁଝାଇ। </p>
<p class="Shlok-Color">ତେଲ ବୋରି ପଟ ବାଁଧି ପୁନି ପାୱକ ଦେହୁ ଲଗାଇ ॥</p>
<p class="Shlok-Color">ପୂଁଛହୀନ ବାନର ତହଁ ଜାଇହି। </p>
<p class="Shlok-Color">ତବ ସଠ ନିଜ ନାଥହି ଲଇ ଆଇହି ॥</p>
<p class="Shlok-Color">ଜିନ୍୎ହ କୈ କୀନ୍୎ହୀସି ବହୁତ ବଡ଼ାଈ। </p>
<p class="Shlok-Color">ଦେଖଉଁ ମୈଁ ତିନ୍୎ହ କୈ ପ୍ରଭୁତାଈ ॥</p>
<p class="Text-ori">‘‘କହୁଛି ଶୁଣ। ଲାଙ୍ଗୁଡ଼ ଉପରେ ବାନରଙ୍କର ବେଶୀ ମମତା ଥାଏ; ଏଣୁ ଏହାର ଲାଙ୍ଗୁଡ଼ରେ ତେଲକନା ଗୁଡ଼ାଇ, ବାନ୍ଧିଦେଇ ସେଥିରେ ନିଆଁ ଲଗାଇଦିଅ। ଏହି ଅଧମ ଲାଙ୍ଗୁଡ଼ହୀନ ହୋଇ ତା’ ପ୍ରଭୁଙ୍କ ପାଖକୁ ଯିବ ଓ ତା ପ୍ରଭୁଙ୍କୁ ନିଶ୍ଚୟ ସଙ୍ଗରେ ନେଇ ଆସିବ। ଏ ଯାହାର ଏତେ ଗୌରବ ଗାନ କରୁଛି, ମୁଁ ତା’ର ପ୍ରଭୁତ୍ବ ଓ ସାମର୍ଥ୍ୟ ଦେଖିନେବି।’’</p>
<p class="Text-ori">ଏହା ଶୁଣି ହନୁମାନ ମନେ ମନେ ଭାବିଲେ, ‘‘ଯାହା ହେଉ, ଏଥର କାର୍ଯ୍ୟସିଦ୍ଧି ହୋଇଗଲା।’’ ରାକ୍ଷସମାନେ ରାବଣର ଆଜ୍ଞା ପାଇ ତୁରନ୍ତ ବହୁତଗୁଡ଼ିଏ ଲୁଗାପଟା ଆଣି ଘିଅ ଓ ତେଲରେ ଭିଜାଇ ହନୁମାନଙ୍କ ଲାଙ୍ଗୁଡ଼ରେ ଦୃଢ଼ଭାବରେ ଗୁଡ଼ାଇଦେଲେ ଏବଂ ଲାଙ୍ଗୁଡ଼ର ଅଗ୍ରଭାଗରେ ଅଗ୍ନି ସଂଯୋଗ କଲେ। ତା’ପରେ ନାଗରା ପିଟି ‘‘ଏ ଚୋର; ଏ ଚୋର; ଏଣୁ ଏହାକୁ ଏପରି ଦଣ୍ଡ ଦିଆଯାଉଛି।’’ ବୋଲି ଉଚ୍ଚସ୍ବରରେ ଘୋଷଣା କରି ତାଙ୍କୁ ନଗରର ଚାରିଆଡେ଼ ବୁଲାଇଲେ। ଏହିପରି କିଛି ବାଟ ବୁଲିବା ପରେ ହନୁମାନ ନିଜ ଶରୀରକୁ ସଂକୁଚିତ କରିଦେଇ ହଠାତ୍ ସମସ୍ତ ବନ୍ଧନରୁ ମୁକ୍ତ ହୋଇଗଲେ ଏବଂ ଚାହୁଁ ଚାହୁଁ ପର୍ବତାକାର ରୂପ ଧରି ସମଗ୍ର ଲଙ୍କାନଗରୀକୁ ଭସ୍ମସାତ୍ କରିଦେଲେ।</p>
<p class="Text-ori">ଅଧ୍ୟାତ୍ମରାମାୟଣରେ ମଧ୍ୟ ଉଲ୍ଲେଖ ଅଛି—</p>
<p class="Shlok-Color">ଉତ୍୎ପ୍ଳୁତ୍ୟୋତ୍୎ପ୍ଳୁତ୍ୟ ସନ୍ଦୀପ୍ତପୁଚ୍ଛେନ ମହତା କପିଃ। </p>
<p class="Shlok-Color">ଦଦାହ ଲଙ୍କାମଖିଳାଂ ସାଟ୍ଟପ୍ରାସାଦତୋରଣାମ୍ ॥</p>
<p class="Shlok-Color">ହା ତାତ ପୁତ୍ର ନାଥେତି କ୍ରନ୍ଦମାନାଃ ସମନ୍ତତଃ। </p>
<p class="Shlok-Color">ବ୍ୟାପ୍ତାଃ ପ୍ରାସାଦଶିଖରେଽପ୍ୟାରୂଢ଼ା ଦୈତ୍ୟଯୋଷିତଃ ॥</p>
<p class="Shlok-Right">(ଅଧ୍ୟାମ୍.ରା. ୫।୪।୪୨-୪୩)</p>
<p class="Text-ori">‘‘ଗୋଟିଏ ପ୍ରାସାଦର ଅଗ୍ରଭାଗରୁ ଅନ୍ୟ ଏକ ପ୍ରାସାଦର ଅଗ୍ରଭାଗକୁ, ଗୃହରୁ ଗୃହାନ୍ତରକୁ ଲମ୍ପଂ ପ୍ରଦାନ କରି ହନୁମାନ ନିଜର ସୁଦୀର୍ଘ ଓ ଜ୍ବଳନ୍ତ ଲାଙ୍ଗୁଡ଼ଦ୍ବାରା ପ୍ରାସାଦ, ଅଟ୍ଟାଳିକା ଓ ତୋରଣାଦି ସହିତ ସମସ୍ତ ଲଙ୍କାପୁରୀକୁ ଭସ୍ମସାତ୍ କରିଦେଲେ। ଦୈତ୍ୟରମଣୀମାନେ ‘‘ହା ତାତ ! ହା ପୁତ୍ର ! ହା ନାଥ !’’ ଏହିପରି ବିଳାପପୂର୍ବକ ଚିତ୍କାର କରି କରି ଚତୁର୍ଦ୍ଦିଗରେ ଧାଇଁଲେ। ସେମାନେ ଛାତ ଉପରେ ମଧ୍ୟ ଅଗ୍ନିକବଳରୁ ରକ୍ଷା ପାଇପାରିଲେ ନାହିଁ।’’</p>
<p class="Text-ori">ରାମଚରିତମାନସରେ ଲେଖାହୋଇଛି—</p>
<p class="Shlok-Color">ନିବୁକି ଚଢ଼େଉ କପି କନକ ଅଟାରୀଁ। </p>
<p class="Shlok-Color">ଭଈଁ ସଭୀତ ନିସାଚର ନାରୀଁ ॥</p>
<p class="shlok-centre-dash-chankyafont">..........................................................</p>
<p class="Shlok-Color">ଜାରା ନଗରୁ ନିମିଷ ଏକ ମାହୀଁ। </p>
<p class="Shlok-Color">ଏକ ବିଭୀଷନ କର ଗୃହ ନାହୀଁ ॥</p>
<p class="shlok-centre-dash-chankyafont">..........................................................</p>
<p class="Shlok-Color">ଉଲଟି ପଲଟି ଲଂକା ସବ ଜାରୀ। </p>
<p class="Shlok-Color">କୂଦି ପରା ପୁନି ସିଂଧୁ ମଝାରୀ ॥</p>
<p class="Shlok-Color">ପୂଛଁ ବୁଝାଇ ଖୋଇ ଶ୍ରମ ଧରି ଲଘୁ ରୂପ ବହୋରି। </p>
<p class="Shlok-Color">ଜନକସୁତା କେଁ ଆଗେଁ ଠାଢ଼ ଭୟଉ କର ଜୋରି ॥</p>
<p class="Text-ori">ଏପରି ଭାବରେ କେବଳ ବିଭୀଷଣଙ୍କ ଘର ଛଡ଼ା ସେ ସମସ୍ତ ଲଙ୍କା ପୋଡ଼ିଦେଇ ସମୁଦ୍ରକୁ ଡେଇଁପଡ଼ିଲେ ଓ ଲାଙ୍ଗୁଡ଼ର ନିଅାଁ ଲିଭାଇଦେଲେ।</p>
<p class="Text-ori"><span>ତା’ପରେ ଜାନକୀଙ୍କ ସମୀପରେ ପହଞ୍ଚି ହନୁମାନ ତାଙ୍କୁ ପ୍ରଣାମ କଲେ ଏବଂ ଶ୍ରୀରାମଙ୍କ ନିକଟକୁ ଫେରିଯିବା ପାଇଁ ଆଜ୍ଞା ମାଗିଲେ। ମାତା ଜାନକୀ କହିଲେ, ‘‘ହନୁମାନ ! ତୁମକୁ ଦେଖି ମୁଁ କେତେକାଂଶରେ ଦୁଃଖ ଭୁଲିଯାଇଥିଲି। ତୁମେ ଚାଲିଗଲେ ଭଗବାନ ଶ୍ରୀରାମଙ୍କ କଥା ଶୁଣିବାକୁ ନ ପାଇ ମୁଁ କିପରି ରହିପାରିବି ?’’ ଅଧ୍ୟାତ୍ମରାମାୟଣର ବର୍ଣ୍ଣନା ଅନୁଯାୟୀ ସେହି ସମୟରେ ହନୁମାନ କହିଛନ୍ତି</span>—</p>
<p class="Shlok-Color">ଯଦ୍ୟେବଂ ଦେବି ମେ ସ୍କନ୍ଧମାରୋହ କ୍ଷଣମାତ୍ରତଃ। </p>
<p class="Shlok-Color">ରାମେଣ ଯୋଜୟିଷ୍ୟାମି ମନ୍ୟସେ ଯଦି ଜାନକି ॥</p>
<p class="Shlok-Right">(ଅଧ୍ୟାମ୍. ରା. ୫।୫।୬)</p>
<p class="Text-ori">‘‘ମାତା ! ଯଦି ଆପଣଙ୍କ ମନକୁ ପାଏ, ତେବେ ମୋ କାନ୍ଧରେ ବସନ୍ତୁ। ମୁଁ ମୁହୂର୍ତ୍ତକ ମଧ୍ୟରେ ଆପଣଙ୍କୁ ଶ୍ରୀରାମଙ୍କ ନିକଟକୁ ନେଇଯିବି।’’</p>
<p class="Text-ori"><span>ବାଲ୍ମୀକି ରାମାୟଣରେ ଆହୁରି ବିସ୍ତୃତ ବର୍ଣ୍ଣନା ଅଛି। ସେଠାରେ ହନୁମାନଙ୍କର ଏହି ପ୍ରସ୍ତାବ ଉପରେ ଜନକନନ୍ଦିନୀ ସୀତା କହୁଛନ୍ତି</span>—<span>‘‘ହନୁମାନ ! ମୁଁ ନିଜ ଇଚ୍ଛାରେ କୌଣସି ପୁରୁଷଙ୍କୁ ସ୍ପର୍ଶ କରିବି କିପରି ? ଶ୍ରୀରାମ ବାନରମାନଙ୍କ ସହିତ ଏଠାକୁ ଆସି, ରାବଣକୁ ଯୁଦ୍ଧରେ ନିହତ କରି ଯଦି ମୋତେ ନେଇଯାଆନ୍ତି, ତେବେ ଯାଇ ତାଙ୍କ ଗୌରବ ବୃଦ୍ଧି ପାଇବ; ଏହାହିଁ ତାଙ୍କ ପକ୍ଷେ ଶୋଭନୀୟ। ଏଣୁ ତୁମେ ଯାଅ। ମୁଁ କୌଣସିପ୍ରକାରେ କିଛିଦିନ ଏଠାରେ କଟାଇଦେବି।’’</span></p>
<p class="Text-ori"><span>ଶେଷରେ ରାମଚରିତମାନସରେ ହନୁମାନ କହିଛନ୍ତି</span>—</p>
<p class="Shlok-Color">ମାତୁ ମୋହି ଦୀଜେ କଛୁ ଚୀନ୍୎ହା। </p>
<p class="Shlok-Color">ଜୈସେଁ ରଘୁନାୟକ ମୋହି ଦୀନ୍୎ହା ॥</p>
<p class="Text-ori">‘‘ମାତା ! ଶ୍ରୀରାମଚନ୍ଦ୍ର ମୋ ହସ୍ତରେ ଆପଣଙ୍କ ନିକଟକୁ ଯେପରି ଗୋଟିଏ ମୁଦ୍ରିକା ସଙ୍କେତରୂପେ ପଠାଇଥିଲେ, ଆପଣ ସେହିପରି କୌଣସି ସଙ୍କେତ ମୋତେ ପ୍ରଦାନ କରନ୍ତୁ।’’ ତହୁଁ ସୀତା ହନୁମାନଙ୍କୁ ନିଜର ଚୂଡ଼ାମଣି ସଙ୍କେତରୂପେ ପ୍ରଦାନ କଲେ। ହନୁମାନ ତାହା ଆନନ୍ଦ ସହକାରେ ଗ୍ରହଣ କଲେ। ତା’ପରେ ଜୟନ୍ତ କିପରି କାକରୂପ ଧାରଣ କରି ତାଙ୍କୁ ଚଞ୍ଚୁରେ ଆଘାତ କରିଥିଲା ଏବଂ ଶ୍ରୀରାମ କିପରି ତା’ଉପରେ କ୍ରୋଧ କରିଥିଲେ, ସେହିସବୁ ପ୍ରସଙ୍ଗ ସୀତା ହନୁମାନଙ୍କୁ ଶୁଣାଇଲେ।</p>
<p class="Text-ori">ଏହିପରି ହନୁମାନ ସୀତାଙ୍କ ସନ୍ଦେଶ ନେଇ, ତାଙ୍କୁ ପ୍ରଣାମ କରି ସେଠାରୁ ଫେରିଲେ। ଶ୍ରୀରାମଙ୍କ ଦର୍ଶନ ନିମନ୍ତେ ତାଙ୍କ ମନ ଅତ୍ୟନ୍ତ ଉତ୍କଣ୍ଠିତ ହେଉଥାଏ। ତେଣୁ ବେଗର ସହିତ ସେ ପାହାଡ଼ ଉପରକୁ ଚଢ଼ିଗଲେ। ତାଙ୍କ ପଦାଘାତରେ ପର୍ବତର ପଥରସବୁ ଗୁଣ୍ଡ ହୋଇ ଚତୁର୍ଦ୍ଦିଗରେ ପଡ଼ିବାକୁ ଲାଗିଲା। ହନୁମାନ ସେହି ପର୍ବତର ସର୍ବୋଚ୍ଚ ଶୃଙ୍ଗ ଉପରେ ଚଢ଼ି ସମୁଦ୍ରର ଦକ୍ଷିଣତୀରରୁ ଉତ୍ତରତୀରକୁ ଯିବା ଉଦ୍ଦେଶ୍ୟରେ ନିଜ ଶରୀରକୁ ବଢ଼ାଇବାକୁ ଲାଗିଲେ। ତା’ପରେ ସେ ସେହି ପର୍ବତରୁ ଲମ୍ପଂ ଦେଇ ବାୟୁ ପରି ଆକାଶକୁ ଉଠିଗଲେ। ସେତେବେଳେ ତାଙ୍କ ପଦଭାରରେ ପର୍ବତ କମ୍ପିଉଠିଲା ଏବଂ ବୃକ୍ଷ ଓ ପର୍ବତର ବିଭିନ୍ନ ପ୍ରାଣୀ ମାଟିରେ ପୋତି ହୋଇଗଲେ। ହନୁମାନ ଆକାଶ ଉପରକୁ ଉଠି ଅନାୟାସରେ ବାୟୁବେଗରେ ଗତି କରିବାକୁ ଲାଗିଲେ। ସେ ସମୁଦ୍ରର ଉତ୍ତର ବେଳାଭୂମି ନିକଟରେ ପହଞ୍ଚି, ମେଘସଦୃଶ ଗଭୀର ଗର୍ଜନ କରି ଦଶଦିଗ କମ୍ପାଇଦେଲେ। ହନୁମାନଙ୍କର ସେହି ଶବ୍ଦ ଶୁଣି ତାଙ୍କ ପ୍ରତୀକ୍ଷାରେ ବସିରହିଥିବା ବାନରମାନେ ଉତ୍ସୁକ ହୋଇ ଉଠିଲେ। ଜାମ୍ବବାନ୍ ଆନନ୍ଦିତ ହୋଇ ବାନରମାନଙ୍କୁ କହିଲେ, ‘‘ହନୁମାନ ଯେ କୃତକାର୍ଯ୍ୟ ହୋଇ ଫେରିଆସିଛନ୍ତି, ଏଥିରେ ସନ୍ଦେହ ନାହିଁ। ଅକୃତକାର୍ଯ୍ୟ ହୋଇଥିଲେ ସେ ଏପରି ଗର୍ଜନ କରନ୍ତେ ନାହିଁ।’’ ଏହି ସମୟରେ ମହାବୀର ହନୁମାନ ମହେନ୍ଦ୍ରଗିରିର ଶିଖରଦେଶରେ ଅବତରଣ କଲେ। ତାହା ଦେଖି ବାନରମାନେ ପ୍ରୀତିପୂର୍ଣ୍ଣ ହୃଦୟରେ ମହାତ୍ମା ହନୁମାନଙ୍କୁ ଚାରିଆଡ଼ୁ ବେଢ଼ିଗଲେ। ଜାମ୍ବବାନ୍ ପ୍ରଭୃତି ଗୁରୁଜନମାନଙ୍କୁ ପ୍ରଣାମ କରି ହନୁମାନ ଅନ୍ୟାନ୍ୟ ବାନରମାନଙ୍କୁ ଶ୍ରଦ୍ଧା ଓ ସମାଦରପୂର୍ବକ ସାକ୍ଷାତ କଲେ। ସୀତାଙ୍କୁ ସାକ୍ଷାତ କରିବା ଏବଂ ଲଙ୍କାପୁରୀକୁ ଭସ୍ମୀଭୂତ କରିବାର ସମସ୍ତ ପ୍ରସଙ୍ଗ ସେମାନଙ୍କୁ ସଂକ୍ଷେପରେ ଶୁଣାଇଦେଲେ। ବାଲ୍ମୀକିରାମାୟଣରେ ମଧ୍ୟ ଏହି ପ୍ରସଙ୍ଗର ସୁବିସ୍ତୃତ ବର୍ଣ୍ଣନା ରହିଛି।</p>
<p class="Text-ori">ସମସ୍ତ ବାନରଙ୍କ ସହିତ ହନୁମାନ ସେଠାରୁ ବାହାରି କିଷ୍କିନ୍ଧାରେ ପ୍ରବେଶ କଲେ। ସେଠାରେ ଅଙ୍ଗଦଙ୍କ ଆଜ୍ଞା ପାଇ ବାନରମାନେ ସୁଗ୍ରୀବଙ୍କ ମଧୁବନରେ ମଧୁପାନ କଲେ। ତେଣୁ ବନରକ୍ଷକ ବାନରମାନେ ଆସି ସୁଗ୍ରୀବଙ୍କ ନିକଟରେ ଅଭିଯୋଗ କଲେ। ଲକ୍ଷ୍ମଣ ‘କଥା କ’ଣ ?’ ବୋଲି ପଚାରିବାରୁ ସୁଗ୍ରୀବ କହିଲେ, ‘‘ଭ୍ରାତା ଲକ୍ଷ୍ମଣ ! ଏସବୁ କଥାରୁ ମୁଁ ନିଶ୍ଚିତରୂପେ ଜାଣିପାରୁଛି ଯେ, ହନୁମାନ ଦେବୀ ସୀତାଙ୍କୁ ଦର୍ଶନ କରି ଫେରିଆସିଛନ୍ତି। ବାନରଶ୍ରେଷ୍ଠ ମହାବୀର ହନୁମାନଙ୍କ ଠାରେ କାର୍ଯ୍ୟସିଦ୍ଧ କରିବାର ଶକ୍ତି, ସାମର୍ଥ୍ୟ, ବୁଦ୍ଧି, ଉଦ୍୷ଯୋଗ, ପରାକ୍ରମ ଓ ଶାସ୍ତ୍ରୀୟ ଜ୍ଞାନ ସବୁକିଛି ରହିଛି।’’ ଏହାଛଡ଼ା ସେ ଆହୁରି ଏହିପରି ଅନେକ କଥା କହିଲେ, ଯେଉଁଥିରୁ କି ହନୁମାନଙ୍କ ପ୍ରଭାବର ସ୍ପଷ୍ଟ ପରିଚୟ ମିଳେ।</p>
<p class="Text-ori"><span>ସୁଗ୍ରୀବ ଆଉ କାଳ ବିଳମ୍ବ ନ କରି ଅତି ଶୀଘ୍ର ସକଳ ବାନରଙ୍କ ସହିତ ହନୁମାନଙ୍କୁ ନିଜ ସମୀପକୁ ଡକାଇଲେ ଏବଂ ସେମାନଙ୍କର କୁଶଳ ସମାଚାର ଜାଣି ଅତିଶୟ ପ୍ରସନ୍ନ ହେଲେ। ସେହିକ୍ଷଣି ସମସ୍ତେ ଯାଇ ଶ୍ରୀରାମଙ୍କ ସମୀପରେ ଉପସ୍ଥିତ ହେଲେ। ସେହି ସମୟରେ ହନୁମାନଙ୍କ ମହତ୍ତ୍ବ ବର୍ଣ୍ଣନା କରିବାକୁ ଯାଇ ଜାମ୍ବବାନ୍ ଯାହା କହିଛନ୍ତି, ତାହା ‘ରାମଚରିତମାନସ’ରେ ଏହିପ୍ରକାରେ ଲେଖା ହୋଇଛି</span>—</p>
<p class="Shlok-Color">ନାଥ ପୱନସୁତ କୀନ୍୷ହି ଜୋ କରନୀ। </p>
<p class="Shlok-Color">ସହସହୁଁ ମୁଖ ନ ଜାଇ ସୋ ବରନୀ ॥</p>
<p class="Text-ori">	‘‘ହେ ନାଥ ! ପବନସୁତ ହନୁମାନ ଯେଉଁ ଅଦ୍ଭୁତ କାର୍ଯ୍ୟ କରିଛନ୍ତି, ସହସ୍ର ମୁଖରେ ମଧ୍ୟ ତାହାର ବର୍ଣ୍ଣନା କରାଯାଇ ପାରିବ ନାହିଁ।’’</p>
<p class="Text-ori">	ହନୁମାନ ଶ୍ରୀରାମଙ୍କ ଚରଣରେ ସାଷ୍ଟାଙ୍ଗ ପ୍ରଣାମ କଲେ। ପ୍ରଭୁ ତାଙ୍କୁ ବକ୍ଷରେ ଲଗାଇଲେ। ହନୁମାନ କହିଲେ, ‘‘ଦେବୀ ସୀତା ପାତିବ୍ରତ୍ୟର କଠୋର ନିୟମ ପାଳନ କରୁଛନ୍ତି; ଶରୀର ସୁସ୍ଥ ଅଛି; ମୁଁ ତାଙ୍କୁ ଦର୍ଶନ କରି ପେଂରିଆସିଛି।’’ ହନୁମାନଙ୍କର ଏହି ଅମୃତତୁଲ୍ୟ ବଚନ ଶୁଣି ଶ୍ରୀରାମ ଓ ଲକ୍ଷ୍ମଣ ବଡ଼ ଆନନ୍ଦିତ ହେଲେ। ଶ୍ରୀରାମଙ୍କ ମନୋଭାବ ଜାଣି ହନୁମାନ କିପରି ମାତା ଜାନକୀଙ୍କୁ ଦର୍ଶନ କଲେ, ତାହା କହି ସୀତା ଦେଇଥିବା ମଥାମଣିଟି ପ୍ରଭୁଙ୍କ ହସ୍ତରେ ଅର୍ପଣ କଲେ। ପ୍ରଭୁ ସେହି ମଥାମଣି ନେଇ ହୃଦୟରେ ଲଗାଇଲେ ଏବଂ ତା’କୁ ଦେଖି ଦେଖି ବିରହରେ ବ୍ୟାକୁଳ ହେଲେ। </p>
<p class="Text-ori">‘ରାମଚରିତମାନସ’ରେ ସୀତାଙ୍କ ସନ୍ଦେଶ ଦେବା ସମୟରେ ହନୁମାନ ସୀତାଙ୍କ ପତିପ୍ରେମ ବିଷୟ ଏହିପ୍ରକାରେ କହିଛନ୍ତି—</p>
<p class="Shlok-Color">ନାମ ପାହରୂ ଦିବସ ନିସି ଧ୍ୟାନ ତୁମ୍୎ହାର କପାଟ। </p>
<p class="Shlok-Color">ଲୋଚନ ନିଜ ପଦ ଜଂତ୍ରିତ ଜାହିଁ ପ୍ରାନ କେହିଁ ବାଟ ॥</p>
<p class="Text-ori">ଶେଷରେ ଏହା ମଧ୍ୟ କହିଛନ୍ତି—</p>
<p class="Shlok-Color">ସୀତାକୈ ଅତି ବିପତି ବିସାଲା। </p>
<p class="Shlok-Color">ବିନହିଁ କହେଁ ଭଲି ଦୀନଦୟାଲା ॥</p>
<p class="Text-ori">	ଅଧ୍ୟାତ୍ମରାମାୟଣର ବର୍ଣ୍ଣନା ଅନୁଯାୟୀ ସୀତାଙ୍କ ସମାଚାର ଶୁଣାଇବାକୁ ଯାଇ ହନୁମାନ କହିଛନ୍ତି—</p>
<p class="Shlok-Color">ଅଭିଜ୍ଞାଂ ଦେହି ମେ ଦେବି ଯଥା ମାଂ ବିଶ୍ବସେଦ୍ ବିଭୁଃ ॥</p>
<p class="Shlok-Color">ଇତ୍ୟୁକ୍ତା ସା ଶିରୋରତ୍ନଂ ଚୂଡ଼ାପାଶେ ସ୍ଥିତଂ ପ୍ରିୟମ୍। </p>
<p class="Shlok-Color">ଦତ୍ତ୍ବା କାକେନ ଯଦ୍୎ବୃତ୍ତଂ ଚିତ୍ରକୂଟଗିରୌ ପୁରା ॥</p>
<p class="Shlok-Color">ତଦପ୍ୟାହାଶ୍ରୁପୂର୍ଣ୍ଣାକ୍ଷୀ କୁଶଳଂ ବ୍ରୂହି ରାଘବମ୍। </p>
<p class="Shlok-Color">ଲକ୍ଷ୍ମଣଂ ବ୍ରୂହି ମେ କିଞ୍ଚିଦ୍ ଦୁରୁକ୍ତଂ ଭାଷିତଂ ପୁରା ॥</p>
<p class="Shlok-Color">ତତ୍୎କ୍ଷମସ୍ବାଜ୍ଞଭାବେନ ଭାଷିତଂ କୁଳନନ୍ଦନ। </p>
<p class="Shlok-Color">ତାରୟେନ୍ ମାଂ ଯଥା ରାମସ୍ତଥା କୁରୁ କୃପାନ୍ବିତଃ ॥</p>
<p class="shlok-centre-dash-chankyafont">........................................................................</p>
<p class="Shlok-Color">ତତଃ ପ୍ରସ୍ଥାପିତୋ ରାମ ତ୍ବତ୍୷ସମୀପମିହାଗତଃ। </p>
<p class="Shlok-Color">ତଦାଗମନବେଳାୟାମଶୋକବନିକାଂ ପ୍ରିୟାମ୍ ॥</p>
<p class="Shlok-Color">ଉତ୍ପାଟ୍ୟ ରାକ୍ଷସାଂସ୍ତତ୍ର ବହୂନ୍୷ହତ୍ବା କ୍ଷଣାଦହମ୍। </p>
<p class="Shlok-Color">ରାବଣସ୍ୟ ସୁତଂ ହତ୍ବା ରାବଣେନାଭିଭାଷ୍ୟ ଚ ॥</p>
<p class="Shlok-Color">ଲଙ୍କାମଶେଷତୋ ଦଗ୍ଧ୍ବାପୁନରପ୍ୟାଗମଂ କ୍ଷଣାତ୍ ॥</p>
<p class="Shlok-Right">(ଅଧ୍ୟାତ୍ମ ରାମାୟଣ, ୫। ୫। ୫୨—୫୫, ୫୭—୫୯)</p>
<p class="Text-ori">‘‘ଆସିବାବେଳେ ମୁଁ ସୀତାଙ୍କୁ କହିଲି, ‘ହେ ଦେବୀ ! ମୋତେ ଏପରି କିଛି ନିଦର୍ଶନ ପ୍ରଦାନ କରନ୍ତୁ, ଯଦ୍ଦ୍ବାରା ପ୍ରଭୁଙ୍କର ମୋ ପ୍ରତି ବିଶ୍ବାସ ଆସିପାରିବ।’ ଏହା ଶୁଣିବାମାତ୍ରେ ସେ ତାଙ୍କ କେଶପାଶରେ ଥିବା ଅତିପ୍ରିୟ ମଥାମଣିଟି କାଢ଼ି ମୋତେ ପ୍ରଦାନ କଲେ। ପୂର୍ବେ ଚିତ୍ରକୂଟ ପର୍ବତରେ ଥିବା ସମୟରେ କାକସମ୍ବନ୍ଧୀୟ ଯାହା କିଛି ଘଟିଥିଲା, ସେସବୁ କଥା ମଧ୍ୟ ଶୁଣାଇଲେ। ପୁଣି ଅଶ୍ରୁପୂର୍ଣ୍ଣ ନୟନରେ ମୋତେ କହିଲେ, ‘ଶ୍ରୀରାମଙ୍କୁ ମୋର ସମସ୍ତ କୁଶଳ ଜଣାଇବ। ଆଉ ଲକ୍ଷ୍ମଣଙ୍କୁ କହିବ, ‘ବଂଶର ଆନନ୍ଦବର୍ଦ୍ଧକ ଲକ୍ଷ୍ମଣ ! ପୂର୍ବେ ମୁଁ ତୁମକୁ ଯେଉଁ କଟୁବାକ୍ୟ କହିଥିଲି, ତାହା ମୋର ଅଜ୍ଞତାବଶରୁ କହିପକାଇଛି। ଏଥିପାଇଁ ମୋତେ କ୍ଷମା କରିବ। ଆଉ ଶ୍ରୀରାମ ଯେପରି କୃପାପରବଶ ହୋଇ ମୋତେ ଏଠାରୁ ଉଦ୍ଧାର କରି ନିଅନ୍ତି, ସେଥିପାଇଁ ଚେଷ୍ଟା କରିବ।’ ତାଙ୍କରି ଏହି ସନ୍ଦେଶ ନେଇ ଏବଂ ତାଙ୍କରି ଦ୍ବାରା ପ୍ରେରିତ ହୋଇ ମୁଁ ଆପଣଙ୍କ ନିକଟକୁ ଚାଲିଆସିଲି। ଆସିବାବେଳେ ରାବଣର ଅତି ପ୍ରିୟ ଅଶୋକବନକୁ ନଷ୍ଟଭ୍ରଷ୍ଟ କରିଦେଲି। ବହୁସଂଖ୍ୟକ ରାକ୍ଷସଙ୍କୁ କ୍ଷଣକାଳ ମଧ୍ୟରେ ନିହତ କଲି। ରାବଣର ପୁତ୍ର ଅକ୍ଷୟକୁମାରକୁ ମଧ୍ୟ ବଧ କଲି ଏବଂ ରାବଣ ସହିତ ବାର୍ତ୍ତାଳାପ କରି, ଲଙ୍କାପୁରୀକୁ ସବୁଆଡ଼ୁ ଭସ୍ମୀଭୂତ କରିଦେଇ ଅତି ଶୀଘ୍ର ଏଠାକୁ ଫେରିଲି।</p>
<p class="Text-ori"><span>ହନୁମାନଙ୍କ ଠାରୁ ସୀତାଙ୍କର ସମସ୍ତ ସମାଚାର ଶୁଣି ଶ୍ରୀରାମ ଅତ୍ୟନ୍ତ ପ୍ରସନ୍ନ ହେଲେ ଏବଂ କହିଲେ</span>—<span></span></p>
<p class="Shlok-Color">ହନୁମଂସ୍ତେ କୃତଂ କାର୍ଯ୍ୟଂ ଦେବୈରପି ସୁଦୁଷ୍କରମ୍। </p>
<p class="Shlok-Color">ଉପକାରଂ ନ ପଶ୍ୟାମି ତବ ପ୍ରତ୍ୟୁପକାରିଣଃ ॥</p>
<p class="Shlok-Color">ଇଦାନୀଂ ତେ ପ୍ରଯଚ୍ଛାମି ସର୍ବସ୍ବଂ ମମ ମାରୁତେ। </p>
<p class="Shlok-Color">ଇତ୍ୟାଲିଙ୍ଗ୍ୟ ସମାକୃଷ୍ୟ ଗାଢ଼ଂ ବାନରପୁଙ୍ଗବମ୍ ॥</p>
<p class="Shlok-Color">ସାର୍ଦନେତ୍ରୋ ରଘୁଶ୍ରେଷ୍ଠଃ ପରାଂ ପ୍ରୀତିମବାପ ସଃ ॥</p>
<p class="Shlok-Right"><span>(</span>ଅଧ୍ୟାତ୍ମ ରାମାୟଣ,<span> ୫।୫।୬୦—୬୨)</span></p>
<p class="Text-ori">‘‘ପବନନନ୍ଦନ ହନୁମାନ ! ତୁମେ ଯେଉଁ କାର୍ଯ୍ୟ କରିଛ, ତାହା ଦେବଗଣଙ୍କ ପକ୍ଷେ ବି ଅତୀବ ଦୁଷ୍କର। ମୁଁ ତୁମର ଏହି ଉପକାରର ପ୍ରତ୍ୟୁପକାର କିଛି ଦେଖିପାରୁ ନାହିଁ। ବର୍ତ୍ତମାନ ମୁଁ ମୋର ସର୍ବସ୍ବ ତୁମକୁ ସମର୍ପି ଦେଉଛି।’’ ଏହା କହି ଶ୍ରୀରାମ ବାନରଶ୍ରେଷ୍ଠ ହନୁମାନଙ୍କୁ ଅତି ସ୍ନେହରେ ଧରି ଗାଢ଼ ଆଲିଙ୍ଗନ କଲେ। ତାଙ୍କ ନେତ୍ର ଆନନ୍ଦାଶ୍ରୁରେ ପୂର୍ଣ୍ଣ ହୋଇଗଲା ଏବଂ ସେ ପରମାନନ୍ଦରେ ନିମଜ୍ଜିତ ହୋଇଗଲେ।</p>
<p class="Text-ori">ହନୁମାନଙ୍କର ବଳ, ପରାକ୍ରମ, କାର୍ଯ୍ୟକୌଶଳ, ସାହସ ଓ ପବିତ୍ର ପ୍ରେମ-ବିଷୟକ ଏହି ପ୍ରକରଣଟି ସମସ୍ତ ରାମାୟଣରେ ଅତି ସୁନ୍ଦର ଭାବରେ ବର୍ଣ୍ଣିତ ହୋଇଥିବାର ଦେଖାଯାଏ। ବାଲ୍ମୀକି ରାମାୟଣର ଯୁଦ୍ଧକାଣ୍ଡରେ ମଧ୍ୟ ହନୁମାନଙ୍କ ପ୍ରଭାବର ଅତିସୁନ୍ଦର ବର୍ଣ୍ଣନା ଅଛି। ଏଠାରେ ତାହାର ଦିଗ୍୷ଦର୍ଶନମାତ୍ର କରାଯାଉଛି।</p>
<p class="Text-ori">ଦିନେ ତୁମୁଳ ସଂଗ୍ରାମରେ ରାବଣର ପ୍ରଧାନ ପ୍ରଧାନ ସେନାପତି ନିହତ ହୋଇଗଲେ। ରାକ୍ଷସମାନଙ୍କ ମଧ୍ୟରେ ନୈରାଶ୍ୟର ଛାୟା ଖେଳିଗଲା। ସେମାନେ ହତୋତ୍ସାହ ହୋଇପଡ଼ିଲେ। ପୁତ୍ର ତଥା ଭ୍ରାତାଙ୍କ ମୃତ୍ୟୁ ସମ୍ବାଦ ଶୁଣି ରାବଣ ଅତିଶୟ ଚିନ୍ତାଗ୍ରସ୍ତ ହୋଇପଡ଼ିଲା। ତାହା ଦେଖି ଇନ୍ଦ୍ରଜିତର କ୍ରୋଧାଗ୍ନି ପ୍ରଜ୍ଜ୍ବଳିତ ହେବାକୁ ଲାଗିଲା। ସେ ପିତାଙ୍କ ସମ୍ମୁଖରେ ନିଜର ବଳପୌରୁଷ ବର୍ଣ୍ଣନା କରି, ତାଙ୍କୁ ଧୈର୍ଯ୍ୟ ଧରାଇସାରି ଭୟାନକ ଯୁଦ୍ଧ କରିବା ନିମନ୍ତେ ଯୁଦ୍ଧକ୍ଷେତ୍ରରେ ଉପସ୍ଥିତ ହେଲା। ସେଠାରେ ପହଞ୍ଚି ସେ ଭୀଷଣ ଯୁଦ୍ଧ କଲା ଏବଂ ବହୁସଂଖ୍ୟକ ବାନରଙ୍କ ପ୍ରାଣ ବିନାଶ କଲା। ବ୍ରହ୍ମାସ୍ତ୍ର ପ୍ରୟୋଗ କରି, ସେ ଶ୍ରୀରାମ ଓ ଲକ୍ଷ୍ମଣ ଦୁହିଁଙ୍କୁ ମୂର୍ଚ୍ଛିତ କରିଦେଇ ଧରାଶାୟୀ କରିଦେଲା। ଅବଶିଷ୍ଟ ପ୍ରଧାନ ପ୍ରଧାନ ବାନର ଓ ଭଲ୍ଲୁକମାନେ ଚିନ୍ତାଗ୍ରସ୍ତ ହୋଇଗଲେ। ତହୁଁ ବିଭୀଷଣ ସମସ୍ତଙ୍କୁ ଧୈର୍ଯ୍ୟ ଧରାଇ, ହନୁମାନଙ୍କୁ ସଙ୍ଗରେ ନେଇ ଜାମ୍ବବାନ୍ ଯେଉଁଠି ପଡ଼ିଥିଲେ ସେଠାକୁ ଗଲେ। ସେଠାରେ ପହଞ୍ଚି ବିଭୀଷଣ ଜାମ୍ବବାନ୍୷ଙ୍କୁ ତାଙ୍କ ଅବସ୍ଥା ବିଷୟରେ ପଚାରିଲେ। ଜାମ୍ବବାନ୍ ନିଜ ଯନ୍ତ୍ରଣା କଥା ବର୍ଣ୍ଣନା କରି କହିଲେ, ‘‘ମୁଁ ତୁମକୁ କେବଳ ତୁମ କଣ୍ଠସ୍ବରରୁ ଚିହ୍ନିପାରୁଛି। ଦେଖିବାର ଶକ୍ତି ଆଉ ମୋର ନାହିଁ। ପ୍ରଥମେ ମୋତେ କୁହ, ବାନରଶ୍ରେଷ୍ଠ ହନୁମାନ ଜୀବନରେ ଅଛନ୍ତି, କି ନାହିଁ ?’’</p>
<p class="Text-ori"><span>ଏହା ଶୁଣି ବିଭୀଷଣ କହିଲେ, ‘‘ଋକ୍ଷରାଜ ! ଆପଣ ପ୍ରଥମେ ଶ୍ରୀରାମ ଓ ଲକ୍ଷ୍ମଣଙ୍କ କୁଶଳ ନ ପଚାରି କେବଳ ହନୁମାନଙ୍କ କୁଶଳ ପଚାରୁଛନ୍ତି କିପରି ? ପବନକୁମାର ହନୁମାନଙ୍କ ପ୍ରତି ଆପଣଙ୍କ ହୃଦୟରେ ଯେପରି ପ୍ରଗାଢ଼ ପ୍ରେମ ରହିଛି, ରାଜା ସୁଗ୍ରୀବ, ଯୁବରାଜ ଅଙ୍ଗଦ ଏବଂ ସର୍ବୋପରି ଶ୍ରୀରାମ ଓ ଲକ୍ଷ୍ମଣଙ୍କ ପ୍ରତି ଆପଣଙ୍କର ସେପରି ପ୍ରେମ ଥିବାର ମୁଁ ଦେଖୁ ନାହିଁ। ଏହାର କାରଣ କ’ଣ ?’’ ତାହା ଶୁଣି ଜାମ୍ବବାନ୍ କହିଲେ</span>—<span></span></p>
<p class="Shlok-Color">ଶୃଣୁ ନୈଋର୍ତଶାର୍ଦ୍ଦୂଳ ଯସ୍ମାତ୍ ପୃଚ୍ଛାମି ମାରୁତିମ୍ ॥</p>
<p class="Shlok-Color">ଅସ୍ମିଞ୍ଜୀବତି ବୀରେ ତୁ ହତମପ୍ୟହତଂ ବଳମ୍।</p>
<p class="Shlok-Color"><span>ହନୂମତ୍ୟୁଜ୍ଝିତପ୍ରାଣେ ଜୀବନ୍ତୋଽପି ମୃତା ବୟମ୍ ॥</span></p>
<p class="Shlok-Right">(ବାଲ୍ମୀକି ରାମାୟଣ, ୬।୭୪।୨୧-୨୨)</p>
<p class="Text-ori">‘‘ହେ ରାକ୍ଷସରାଜ ! ଯେଉଁ କାରଣରୁ ମୁଁ ପ୍ରଥମେ ହନୁମାନଙ୍କ କଥା ପଚାରୁଛି, ତାହା ଶୁଣନ୍ତୁ। ବୀରଶ୍ରେଷ୍ଠ ହନୁମାନ ଜୀବିତ ରହିଥିଲେ ଆମେ ସମସ୍ତେ ଜୀବିତ ହେଲୁ ବୋଲି ବୁଝିବାକୁ ହେବ। ତାଙ୍କର ମୃତ୍ୟୁରେ ଆମ୍ଭମାନଙ୍କର ମୃତ୍ୟୁ ମଧ୍ୟ ସୁନିଶ୍ଚିତ। ତାଙ୍କ ଜୀବନ ଉପରେ ଆମର ଜୀବନ-ଆଶା ନିର୍ଭର କରେ।’’ ଏହା କହି ସେ ସଂଜୀବନୀ ଔଷଧିର ଲକ୍ଷଣ କହି ହନୁମାନଙ୍କୁ ହିମାଳୟ ପଠାଇଲେ। ତାଙ୍କ ଆଜ୍ଞାନୁସାରେ ହନୁମାନ ସେଠାକୁ ଯାଇ ଔଷଧି ଖୋଜିଲେ। କିନ୍ତୁ ଔଷଧି ଲୁପ୍ତ ହୋଇଯାଇଥିବାରୁ ମିଳିଲା ନାହିଁ। ସୁତରାଂ ସେ ସେହି ପୂରା ପର୍ବତକୁ ଉପାଡ଼ି ଧରି ଲଙ୍କାରେ ବାନରସୈନ୍ୟଙ୍କ ମଧ୍ୟରେ ଅବତୀର୍ଣ୍ଣ ହେଲେ। ରାମ-ଲକ୍ଷ୍ମଣ ମଧ୍ୟ ଦିବ୍ୟ ଔଷଧିର ଆଘ୍ରାଣମାତ୍ରେ ଆରୋଗ୍ୟ ହୋଇଗଲେ। ବାନରବୀରଗଣ ମଧ୍ୟ ଜୀବିତ ହୋଇ ଉଠିଲେ।</p>
<p class="Text-ori">ଯେତେବେଳେ ରାବଣଦ୍ବାରା ନିକ୍ଷିପ୍ତ ଏକ ଅମୋଘ ଶକ୍ତିକୁ ଲକ୍ଷ୍ମଣ ବିଭୀଷଣଙ୍କ ପ୍ରାଣରକ୍ଷା ନିମନ୍ତେ ନିଜ ଉପରକୁ ନେଇଗଲେ ଏବଂ ମାନବଲୀଳା କରିବାପାଇଁ ନିଜେ ମୂର୍ଚ୍ଛିତ ହୋଇ ପଡ଼ିଗଲେ, ସେତେବେଳେ ରାବଣ ଲକ୍ଷ୍ମଣଙ୍କ ନିକଟକୁ ଯାଇ ତାଙ୍କୁ ଉଠାଇବାକୁ ଲାଗିଲା। କିନ୍ତୁ ଜଗତର ଆଧାରଭୂତ ଲକ୍ଷ୍ମଣଙ୍କୁ ସେ କିପରି ବା ଉଠାଇପାରନ୍ତା !</p>
<p class="Text-ori"><span>ଅଧ୍ୟାତ୍ମରାମାୟଣରେ ଲେଖା ହୋଇଛି</span>—</p>
<p class="Shlok-Color">ଗ୍ରହତୁକାମଂ ସୌମିତ୍ରିଂ ରାବଣଂ ବୀକ୍ଷ୍ୟ ମାରୁତିଃ ॥</p>
<p class="Shlok-Color">ଆଜଘାନୋରସି କ୍ରୁଦ୍ଧୋ ବଜ୍ରକଳ୍ପେନ ମୁଷ୍ଟିନା। </p>
<p class="Shlok-Color">ତେନ ମୁଷ୍ଟିପ୍ରହାରେଣ ଜାନୁଭ୍ୟାମପତଦ୍ ଭୁବି ॥</p>
<p class="Shlok-Right">(ଅଧ୍ୟାତ୍ମ ରାମାୟଣ, ୬।୬।୧୨-୧୩)</p>
<p class="Text-ori">‘‘ଲକ୍ଷ୍ମଣଙ୍କୁ ଉଠାଇ ନେବା ନିମନ୍ତେ ରାବଣ ଉଦ୍ୟତ ହେଉଥିବା ଦେଖି ହନୁମାନ ଅତ୍ୟନ୍ତ କ୍ରୋଧରେ ତା’ଛାତିରେ ବଜ୍ରସମାନ ମୁଷ୍ଟିପ୍ରହାର କଲେ। ସେହି ପ୍ରଚଣ୍ଡ ମୁଷ୍ଟି ଆଘାତରେ ରାବଣ ଆଣ୍ଠୁମାଡ଼ି ତଳେ ପଡ଼ିଗଲା। ତା’ପରେ ହନୁମାନ ଆହତ ଲକ୍ଷ୍ମଣଙ୍କୁ ନିଜେ ଉଠାଇ ଶ୍ରୀରାମଙ୍କ ପାଖକୁ ନେଇ ଆସିଲେ।</p>
<p class="Text-ori">ଏଥରକ ମଧ୍ୟ ହନୁମାନ ଔଷଧି ଆଣିବାପାଇଁ ‘ଦ୍ରୋଣ’ ପର୍ବତକୁ ଗଲେ ଏବଂ ପୂର୍ବ ପରି ପର୍ବତକୁ ଉପାଡ଼ି ନେଇଆସିଲେ। ଏହି ପ୍ରସଙ୍ଗ ବର୍ଣ୍ଣନା କଲାବେଳେ ସମସ୍ତ ରାମାୟଣରେ ହନୁମାନଙ୍କର ଅଦ୍ଭୁତ ବଳ, ପୌରୁଷ, ବୁଦ୍ଧିକୌଶଳ ଓ ପ୍ରଭାବ ପ୍ରଦର୍ଶିତ ହୋଇଛି।</p>
<p class="Text-ori"><span>ରାମଚରିତମାନସରେ ଇନ୍ଦ୍ରଜିତଙ୍କ ଶକ୍ତିଦ୍ବାରା ଲକ୍ଷ୍ମଣଙ୍କ ମୂର୍ଚ୍ଛିତ ହେବା କଥା ଆସେ। ସେଠାରେ ଜାମ୍ବବାନ୍୷ଙ୍କ କଥାନୁସାରେ ହନୁମାନ ପ୍ରଥମେ ଘର ସହିତ ସୁଷେଣଙ୍କୁ ଉଠାଇ ନେଇ ଆସିଲେ। ପୁଣି ସୁଷେଣ କହିବାପରେ ସଂଜୀବନୀ ଆଣିବାକୁ ଗଲେ ଏବଂ ପର୍ବତକୁ ଉପାଡ଼ି ଆଣିଲେ। ହନୁମାନଙ୍କ ସେବାଭାବ ବଡ଼ ବିଚିତ୍ର। ତାଙ୍କ ସେବା ହେତୁ ଶ୍ରୀରାମ ନିଜକୁ ତାଙ୍କ ନିକଟରେ ଋଣୀ ମନେକଲେ। ମାତା ସୀତା ମଧ୍ୟ ସେହି କଥା କହିଛନ୍ତି। ତାଙ୍କ ପାଇଁ ଲକ୍ଷ୍ମଣଙ୍କର ଏବଂ ସମସ୍ତ ବାନରଙ୍କର ପ୍ରାଣରକ୍ଷା ହେଲା। ସେହିପରି ବିରହକାତର ଭରତଙ୍କୁ ଶ୍ରୀରାମଙ୍କ ଆଗମନର ସୂଚନା ପ୍ରଦାନ କରି ହନୁମାନ ତାଙ୍କ ପ୍ରାଣରକ୍ଷା କରିବାର କାର୍ଯ୍ୟ ମଧ୍ୟ କରିଥିଲେ। ଏ ପ୍ରସଙ୍ଗ ରାମଚରିତମାନସରେ ଏହିପରି ବର୍ଣ୍ଣିତ ହୋଇଛି</span>—</p>
<p class="Shlok-Color">ରାମ ବିରହ ସାଗର ମହଁ ଭରତ ମଗନ ମନ ହୋତ। </p>
<p class="Shlok-Color">ବିପ୍ର ରୂପ ଧରି ପୱନସୁତ ଆଇ ଗୟଉ ଜନୁ ପୋତ ॥</p>
<p class="Text-ori">ଶ୍ରୀରାମଙ୍କ ବିରହସାଗରରେ ଭରତଙ୍କ ମନ ନିମଗ୍ନ ହେଉଥାଏ। ଏହି ସମୟରେ ପବନସୁତ ହନୁମାନ ବ୍ରାହ୍ମଣରୂପ ଧରି ତାଙ୍କ ସମ୍ମୁଖରେ ଉପସ୍ଥିତ ହେଲେ। ମନେହେଲା, ସତେ ଯେପରି ସମୁଦ୍ରରେ ବୁଡ଼ିବା ଅବସ୍ଥାରୁ ଭରତଙ୍କୁ ରକ୍ଷା କରିବା ନିମନ୍ତେ ଜାହାଜ ଆସିଗଲା।</p>
<p class="Text-ori">ସେଠାରେ ହନୁମାନ ଭରତଙ୍କ ପ୍ରେମାବସ୍ଥା ଦେଖି କହୁଛନ୍ତି—</p>
<p class="Shlok-Color">ଜାସୁ ବିରହଁ ସୋଚହୁ ଦିନ ରାତୀ। </p>
<p class="Shlok-Color">ରଟହୁ ନିରନ୍ତର ଗୁନ ଗନ ପାଁତୀ ॥</p>
<p class="Shlok-Color">ରଘୁକୁଲ ତିଲକ ସୁଜନ ସୁଖଦାତା। </p>
<p class="Shlok-Color">ଆୟହୁ କୁସଲ ଦେବ ମୁନି ତ୍ରାତା ॥</p>
<p class="Text-ori">‘‘ଯାହାଙ୍କ ବିରହରେ ଆପଣ ଦିନରାତି ଚିନ୍ତାଗ୍ରସ୍ତ ଏବଂ ଯାହାଙ୍କ ଗୁଣାବଳୀ ଆପଣ ନିରନ୍ତର ରଟନା କରୁଛନ୍ତି, ସେହି ସଜ୍ଜନସୁଖଦାୟକ ଓ ମୁନିଜନରକ୍ଷକ ରଘୁକୁଳତିଳକ ଶ୍ରୀରାମ କୁଶଳରେ ଆସିଗଲେଣି।’’</p>
<p class="Text-ori">ଶ୍ରୀରାମଙ୍କ ଆସିବାର ଏହି କୁଶଳ ସମାଚାର ଶୁଣିବାକ୍ଷଣି ଭରତଙ୍କ ଠାରେ ନୂତନ ଜୀବନ ସଂଚାର ହୋଇଗଲା। ସେ ପଚାରିବାରୁ ହନୁମାନ ନିଜ ପରିଚୟ ଦେଇ କହିଲେ—</p>
<p class="Shlok-Color">ମାରୁତ ସୁତ ମୈଁ କପି ହନୁମାନା। </p>
<p class="Shlok-Color">ନାମୁ ମୋର ସୁନୁ କୃପାନିଧାନା ॥</p>
<p class="Shlok-Color">ଦୀନବଂଧୁ ରଘୁପତି କର କିଂକର। </p>
<p class="Shlok-Color">.......................................... ॥</p>
<p class="Text-ori">‘‘ହେ କରୁଣାନିଧାନ ! ମୁଁ ହେଉଛି ପବନଙ୍କ ପୁତ୍ର ଓ ଜାତିରେ ବାନର; ମୋର ନାମ ହନୁମାନ। ମୁଁ ଦୀନବନ୍ଧୁ ଶ୍ରୀରାମଚନ୍ଦ୍ରଙ୍କ ଦାସ।’’</p>
<p class="Text-ori">କେତେ ବିନୟଭାବ ! ଏକଥା ଶୁଣିବାମାତ୍ରେ ଭରତ ଉଠିପଡ଼ି ଅତିଶୟ ଆନନ୍ଦ ଓ ଆଦର ସହିତ ତାଙ୍କୁ ଆଲିଙ୍ଗନ କଲେ। ନିଜର ଆନନ୍ଦକୁ ବର୍ଣ୍ଣନା କରି ଶେଷରେ ଭରତ ଏହା ମଧ୍ୟ କହିଛନ୍ତି—</p>
<p class="Shlok-Color">ନାହିନ ତାତ ଉରିନ ମୈଁ ତୋହୀଁ। </p>
<p class="Shlok-Color">ଅବ ପ୍ରଭୁ ଚରିତ ସୁନାୱହୁ ମୋହୀ ॥</p>
<p class="Text-ori">ହେ ତାତ ! ମୁଁ କୌଣସି ପ୍ରକାରେ ତୁମ ଠାରୁ ଋଣମୁକ୍ତ ହୋଇପାରିବି ନାହିଁ; ମୁଁ ତୁମ ଋଣ ଶୁଝିପାରିବି ନାହିଁ। ବର୍ତ୍ତମାନ ମୋତେ ପ୍ରଭୁଙ୍କ ଚରିତ ଶୁଣାଅ।</p>
<p class="Text-ori">ଏପରିଭାବରେ ହନୁମାନ ସମସ୍ତଙ୍କର ସେବା କରିଛନ୍ତି। ସେଥିପାଇଁ ସମସ୍ତେ ନିଜକୁ ତାଙ୍କ ଠାରେ ଋଣୀ ବୋଲି ମନେ କରିଛନ୍ତି। ଭଗବାନ ଶ୍ରୀରାମ ରାଜସିଂହାସନରେ ଆରୂଢ଼ ହୋଇସାରିବା ପରେ ମଧ୍ୟ ହନୁମାନ ତାଙ୍କ ସେବାରେହିଁ ରତ ରହୁଥିଲେ। ଅନ୍ୟ ସମସ୍ତ ବାନର ଓ ରାକ୍ଷସ ନିଜ ନିଜ ଗୃହକୁ ଫେରିଗଲେ; କିନ୍ତୁ ହନୁମାନ ଗଲେ ନାହିଁ। ଭଗବାନ ଶ୍ରୀରାମଚନ୍ଦ୍ର ଯେତେବେଳେ ଅଶ୍ବମେଧ ଯଜ୍ଞ କଲେ, ସେତେବେଳେ ହନୁମାନ ମଧ୍ୟ ଅଶ୍ବରକ୍ଷା ନିମନ୍ତେ ଶତ୍ରୁଘ୍ନଙ୍କ ସଙ୍ଗରେ ଯାଇଥିଲେ।</p>
<p class="Text-ori"><span>ପଦ୍ମପୁରାଣର ପାତାଳଖଣ୍ଡରେ ଶ୍ରୀରାମଙ୍କ ଅଶ୍ବମେଧଯଜ୍ଞର ବିସ୍ତୃତ ବର୍ଣ୍ଣନା ଅଛି। ସେଠାରେ ମଧ୍ୟ ହନୁମାନଙ୍କ ମହତ୍ତ୍ବ ବିଷୟରେ ଅତି ସୁନ୍ଦର ବର୍ଣ୍ଣନା ଦେଖିବାକୁ ମିଳେ। ଶ୍ରୀରାମଙ୍କ ଅଶ୍ବମେଧ ଯଜ୍ଞର ଅଶ୍ବ ଅନେକ ଦେଶଭ୍ରମଣ କରି କରି ସୁବାହୁଙ୍କ ରାଜଧାନୀ ଚକ୍ରାଙ୍କା ନଗରୀରେ ପହଞ୍ଚିଲାରୁ ରାଜପୁତ୍ର ଦମନ ସେହି ଅଶ୍ବକୁ ଧରିନେଲେ। ସେହି ରାଜାଙ୍କର ଅନ୍ୟାନ୍ୟ ପୁତ୍ର ଓ ଭାଇମାନେ ମଧ୍ୟ ମହାନ୍ ଯୋଦ୍ଧା ଥିଲେ ଏବଂ ରାଜା ନିଜେ ମଧ୍ୟ ଜଣେ ଖ୍ୟାତନାମା ବୀର ଥିଲେ। ଉଭୟ ପକ୍ଷ ମଧ୍ୟରେ ଭୀଷଣ ଯୁଦ୍ଧ ହେଲା। ଶେଷରେ ରାଜା ସୁବାହୁଙ୍କ ସହିତ ହନୁମାନଙ୍କର ଭୟଙ୍କର ଯୁଦ୍ଧ ହେଲା। ଯୁଦ୍ଧରେ ବାନରଶ୍ରେଷ୍ଠ ମହାବୀର ହନୁମାନ ରାଜାଙ୍କୁ ବାରମ୍ବାର ଆକ୍ରାନ୍ତ କରି ଅଶ୍ବମାନଙ୍କ ସହିତ ତାଙ୍କ ରଥକୁ ଚୂର୍ଣ୍ଣବିଚୂର୍ଣ୍ଣ କରିଦେଲେ ଏବଂ ରାଜାଙ୍କ ବକ୍ଷରେ ଭୀଷଣ ପଦାଘାତ କଲେ। ସେହି ପଦାଘାତରେ ରାଜା ସୁବାହୁ ସଂଜ୍ଞାହୀନ ହୋଇ ଧରାଶାୟୀ ହେଲେ। ହନୁମାନଙ୍କ ପଦାଘାତରେ ତାଙ୍କ ମୋହ ନଷ୍ଟ ହୋଇଗଲା ଏବଂ ତାଙ୍କ ହୃଦୟରେ ଶ୍ରୀରାମଙ୍କ ପ୍ରତି ଭକ୍ତି ସଞ୍ଚାର ହେଲା। ସେ ସ୍ବପ୍ନରେ ଦେଖୁଛନ୍ତି</span>—</p>
<p class="Shlok-Color">ରାମଚନ୍ଦ୍ରସ୍ତ୍ବଯୋଧ୍ୟାୟଂ ସରଯୂତୀରମଣ୍ଡପେ। </p>
<p class="Shlok-Color">ବ୍ରାହ୍ମଣୈର୍ଯାଜ୍ଞିକ ଶ୍ରେଷ୍ଠୈର୍ବହୁଭିଃ ପରିବାରିତଃ ॥</p>
<p class="Shlok-Color">ତତ୍ର ବ୍ରହ୍ମାଦୟୋ ଦେବାସ୍ତତ୍ର ବ୍ରହ୍ମାଣ୍ଡକୋଟୟଃ। </p>
<p class="Shlok-Color">କୃତପ୍ରାଞ୍ଜଳୟସ୍ତଂ ବୈ ସ୍ତୁବନ୍ତି ସ୍ତୁତିଭିର୍ମୁହୁଃ ॥</p>
<p class="Shlok-Right">(୨୮।୪୯-୫୦)</p>
<p class="Text-ori">‘‘ଅଯୋଧ୍ୟାପୁରୀରେ ସରଯୂନଦୀତଟରେ ଶ୍ରୀରାମଚନ୍ଦ୍ର ଯଜ୍ଞମଣ୍ଡପରେ ବିରାଜମାନ। ଶ୍ରେଷ୍ଠ ଯାଜ୍ଞିକ ବ୍ରାହ୍ମଣବୃନ୍ଦ ତାଙ୍କୁ ଚତୁଃପାଶ୍ର୍ବରୁ ଘେରି ବସିଛନ୍ତି। ଅନନ୍ତକୋଟି ବ୍ରହ୍ମାଣ୍ଡର ବ୍ରହ୍ମା ଓ ଦେବଗଣ କୃତାଞ୍ଜଳିପୁଟରେ ଦଣ୍ଡୟାମାନ ହୋଇ ତାଙ୍କର ସ୍ତୁତିଗାନ କରୁଛନ୍ତି।’’</p>
<p class="Text-ori">ଏପରି ଅଦ୍ଭୁତ ସ୍ବପ୍ନ ଦେଖିବାମାତ୍ରେ ରାଜାଙ୍କୁ ଶ୍ରୀରାମଙ୍କ ତତ୍ତ୍ବଜ୍ଞାନ ପ୍ରାପ୍ତ ହୋଇଗଲା। ସେ ତତ୍୎କ୍ଷଣାତ୍ ସଂଜ୍ଞା ଲାଭ କରି ଶତ୍ରୁଘ୍ନଙ୍କ ଚରଣ ଦର୍ଶନ କରିବା ଅଭିଳାଷରେ ତାଙ୍କ ନିକଟକୁ ପଦବ୍ରଜରେ ଯାତ୍ରା କଲେ। ଯୁଦ୍ଧ ବନ୍ଦ କରିବା ନିମନ୍ତେ ଘୋଷଣା କରି ସେ ନିଜ ପୁତ୍ର ଓ ବନ୍ଧୁବାନ୍ଧବଙ୍କୁ କହିଲେ—</p>
<p class="Shlok-Color">ଏଷ ରାମଃ ପରଂ ବ୍ରହ୍ମ କାର୍ଯ୍ୟକାରଣତଃ ପରମ୍। </p>
<p class="Shlok-Color">ଚରାଚରଜଗତ୍୎ସ୍ବାମୀ ନ ମାନୁଷବପୁର୍ଧରଃ ॥</p>
<p class="Shlok-Color">ଏତଦ୍ଧି ବ୍ରହ୍ମବିଜ୍ଞାନମଧୁନା ଜ୍ଞାତବାନହମ୍ ॥</p>
<p class="Shlok-Right">(୨୮।୫୯-୬୦)</p>
<p class="Text-ori"><span>‘‘ଏହି ଶ୍ରୀରାମଚନ୍ଦ୍ର ହେଉଛନ୍ତି କାର୍ଯ୍ୟ ଓ କାରଣର ଅତୀତ ସାକ୍ଷାତ୍ ପରଂବ୍ରହ୍ମ। ସେହିଁ ଚରାଚର ଜଗତର ସ୍ବାମୀ। ମାନବଶରୀର ଧାରଣ କରିଥିଲେ ମଧ୍ୟ ସେ ବାସ୍ତବରେ ମନୁଷ୍ୟ ନୁହନ୍ତି। ତାଙ୍କୁ ଏହିପରି ଭାବରେ ଉପଲବ୍ଧି କରିବାହିଁ ବ୍ରହ୍ମଜ୍ଞାନ। ମୁଁ ବର୍ତ୍ତମାନ ଏହି ପରମତତ୍ତ୍ବ ବୁଝିପାରିଛି।’’ ଏହା କହି ଅସିତାଙ୍ଗ ମୁନିଙ୍କ ଠାରୁ ସେ କିପରି ଅଭିଶାପ ପାଇଥିଲେ, ତାହା ନିଜ ପୁତ୍ରମାନଙ୍କୁ ଶୁଣାଇଲେ। ତା’ପରେ ଅଶ୍ବକୁ ନେଇ ନିଜ ବନ୍ଧୁବାନ୍ଧବଙ୍କ ସହିତ ଶତ୍ରୁଘ୍ନଙ୍କ ଶରଣାପନ୍ନ ହେଲେ। ସେଠାରେ ସେ କୃତଜ୍ଞତା ଜ୍ଞାପନ କରି ହନୁମାନଙ୍କ ବିଷୟରେ କହିଛନ୍ତି</span>—<span></span></p>
<p class="Shlok-Color">କ୍ବାସୌ ହନୂମାନ୍ ରାମସ୍ୟ ଚରଣାମ୍ଭୋଜଷଟ୍୎ପଦଃ। </p>
<p class="Shlok-Color">ଯତ୍ ପ୍ରସାଦାଦହଂ ପ୍ରାପ୍୎ସ୍ୟେ ରାଜରାଜସ୍ୟ ଦର୍ଶନମ୍ ॥</p>
<p class="Shlok-Color">ସାଧୂନାଂ ସଙ୍ଗମେ କିଂ କିଂ ପ୍ରାପ୍ୟତେ ନ ମହୀତଳେ। </p>
<p class="Shlok-Color">ଯତ୍ ପ୍ରସାଦାଦହଂ ମୂଢ଼ୋ ବ୍ରହ୍ମଶାପମତୀତରମ୍ ॥</p>
<p class="Shlok-Right">(୨୯/୩୨-୩୩)</p>
<p class="Text-ori">‘‘ଶ୍ରୀରାମଙ୍କ ଚରଣକମଳର ମଧୁକର ହନୁମାନ କେଉଁଠି ଅଛନ୍ତି ? ତାଙ୍କରି କୃପାରୁ ମୁଁ ରାଜାଧିରାଜ ଶ୍ରୀରାମଚନ୍ଦ୍ରଙ୍କୁ ଦର୍ଶନ କରିବି। ସାଧୁସଙ୍ଗ ମିଳିଗଲେ ପୃଥିବୀରେ ମନୁଷ୍ୟ ପକ୍ଷରେ ଆଉ ଅପ୍ରାପ୍ୟ ହୋଇ କିଛି ରହେ ନାହିଁ। ମୁଁ ଥିଲି ମହାମୂଢ଼; କିନ୍ତୁ ସତ୍ସଙ୍ଗ ପ୍ରଭାବରୁ ମୋର ବ୍ରହ୍ମଶାପରୁ ଅନାୟାସରେ ଉଦ୍ଧାର ହୋଇଗଲା।’’</p>
<p class="Text-ori"><span>ଏପରି ଅନେକ ଦେଶ ଜୟ କରି ଯଜ୍ଞାଶ୍ବ ରାଜା ସତ୍ୟବାନଙ୍କ ନଗରରୁ ଅଗ୍ରସର ହେଉଥାଏ, ସେହି ସମୟରେ ବିଦ୍ୟୁନ୍ମାଳୀ ନାମକ ଏକ ରାକ୍ଷସ ବାଟରେ ଯଜ୍ଞାଶ୍ବକୁ ଅପହରଣ କରିନେଲା ଏବଂ ନିଜ ରାକ୍ଷସସେନାଙ୍କ ସହିତ ବିମାନରେ ବସି ଆକାଶରେ ପ୍ରକଟିତ ହେଲା। ସେଠାରେ ଶତ୍ରୁଘ୍ନଙ୍କ ସେନା ସହିତ ସେହି ରାକ୍ଷସ ଭୟଙ୍କର ଯୁଦ୍ଧ କଲା। ସେହି ରାକ୍ଷସ ସହିତ ଯୁଦ୍ଧରେ ନିଜର ପରାକ୍ରମ ଦେଖାଇବା ନିମନ୍ତେ ହନୁମାନ ଯେଉଁ ପ୍ରତିଜ୍ଞା କରିଛନ୍ତି, ସେଥିରୁ ତାଙ୍କର ରାମଙ୍କ ଉପରେ କେତେ ଭରସା ରହିଛି, ତାହା ସ୍ପଷ୍ଟରୂପେ ଜଣାପଡେ଼। ଶ୍ରୀରାମଙ୍କ କୃପା ଉପରେ ଭରସା ରଖି ସେ ନିଜକୁ ଅସୀମ ଶକ୍ତିଶାଳୀ ମନେ କରୁଥିଲେ। ତାଙ୍କର ପ୍ରତିଜ୍ଞା ଅନୁରୂପ ସେ ଯୁଦ୍ଧରେ ଅଦ୍ଭୁତ ପରାକ୍ରମ ପ୍ରଦର୍ଶନ କରିଥିଲେ। ସେ ଆକାଶକୁ କ୍ଷିପ୍ରଗତିରେ ଉଠିଯାଇ, ବିମାନସ୍ଥ ଶତ୍ରୁପକ୍ଷର ମହାବଳୀ ଦୈତ୍ୟମାନଙ୍କୁ ତାଙ୍କ ତୀକ୍ଷ୍ଣ ନଖରେ ବିଦୀର୍ଣ୍ଣ କରି ସଂହାରଲୀଳା କରିଚାଲିଲେ। କାହାକୁ ଲାଙ୍ଗୁଡ଼ର ଆଘାତରେ ମାରିଦେଲେ ତ, କାହାକୁ ପଦାଘାତ କରି ଯମାଳୟକୁ ପଠାଇଦେଲେ। ପୁଣି କାହାକୁ ଦୁଇ ହାତରେ ଚିରି ମାରିପକାଇଲେ। ତାହା ଦେଖି କ୍ରୋଧଜର୍ଜ୍ଜରିତ ହୋଇ ରାକ୍ଷସରାଜ ବିଦ୍ୟୁନ୍ମାଳୀ ହନୁମାନଙ୍କ ପ୍ରତି ଅତ୍ୟନ୍ତ ତେଜୋମୟ ଭୟାନକ ତ୍ରିଶୂଳ ନିକ୍ଷେପ କଲା। ହନୁମାନ ସେହି ତ୍ରିଶୂଳକୁ ପାଟିରେ କାମୁଡ଼ି ଦାନ୍ତରେ େଚାବାଇ ଖଣ୍ଡ ଖଣ୍ଡ କରିଦେଲେ ଏବଂ ସେହି ଦୈତ୍ୟପତିକୁ ଚାପୁଡ଼ା ମାରି ବ୍ୟଥିତ କରିଦେଲେ। ଶେଷରେ ଶତ୍ରୁଘ୍ନ ବିଦ୍ୟୁନ୍ମାଳୀ ଓ ବଜ୍ରଦଂଷ୍ଟ୍ର</span>—<span>ଏ ଦୁଇ ରାକ୍ଷସଙ୍କୁ ନିହତ କଲେ। ଅବଶିଷ୍ଟ ରାକ୍ଷସମାନେ ପ୍ରାଣ ବିକଳରେ ଶତ୍ରୁଘ୍ନଙ୍କ ଶରଣାପନ୍ନ ହେଲେ।</span></p>
<p class="Text-ori">ସେଠାରୁ ଯାଇ ସେ ଆରଣ୍ୟକ ମୁନିଙ୍କ ସହିତ ସାକ୍ଷାତ କଲେ। ତା’ପରେ ସେହି ଅଶ୍ବ ଯାଇ ଦେବପୁର ନିକଟରେ ପହଞ୍ଚିଲା। ସେଠାରେ ରାଜା ବୀରମଣି ଓ ତାଙ୍କ ପୁତ୍ରମାନଙ୍କ ସହିତ ଶତ୍ରୁଘ୍ନଙ୍କ ସେନାର ଅତି ଭୟଙ୍କର ଯୁଦ୍ଧ ହେଲା। ରାଜା ବୀରମଣି ହେଉଛନ୍ତି ଭଗବାନ ଶଙ୍କରଙ୍କର ପରମ ଭକ୍ତ। ଏଣୁ ତାଙ୍କୁ ସାହାଯ୍ୟ କରିବାପାଇଁ ସ୍ବୟଂ ଭଗବାନ ଶଙ୍କର ନିଜ ପାର୍ଷଦଙ୍କ ସହିତ ଯୁଦ୍ଧ କରିବା ଉଦ୍ଦେଶ୍ୟରେ ରଣକ୍ଷେତ୍ରରେ ଉପସ୍ଥିତ ହେଲେ। ସେହି ଭୟାନକ ଯୁଦ୍ଧରେ ରାଜକୁମାର ପୁଷ୍କଳ ନିହତ ହେଲେ ଏବଂ ଶତ୍ରୁଘ୍ନ ମଧ୍ୟ ମୂର୍ଚ୍ଛିତ ହୋଇଗଲେ। ସେହି ସମୟରେ ହନୁମାନ ଅଦ୍ଭୁତ ପରାକ୍ରମ ପ୍ରଦର୍ଶନ କଲେ। ସାକ୍ଷାତ୍ ଭଗବାନ ଶଙ୍କରଙ୍କ ସହିତ ଘୋର ଯୁଦ୍ଧ କରି ସେ ସାରଥି ଓ ଅଶ୍ବମାନଙ୍କ ସହିତ ତାଙ୍କ ରଥକୁ ଚୂର୍ଣ୍ଣବିଚୂର୍ଣ୍ଣ କରିଦେଲେ। ସୁତରାଂ ଭଗବାନ ଶିବ ନନ୍ଦୀଙ୍କ ଉପରେ ଆରୋହଣ କରି ଯୁଦ୍ଧ କରିବାକୁ ଲାଗିଲେ। ହନୁମାନ ଶାଳବୃକ୍ଷ ପ୍ରହାର କରି ତାଙ୍କୁ ବ୍ୟଥିତ କରିଦେଲେ। ଭଗବାନ ଶଙ୍କର ହନୁମାନଙ୍କୁ ଳକ୍ଷ୍ୟ କରି ନିଜ ତ୍ରିଶୂଳ ନିକ୍ଷେପ କଲେ। ହନୁମାନ ସେହି ତେଜୋଦୀପ୍ତ ତ୍ରିଶୂଳକୁ ଧରିପକାଇ କ୍ଷଣକ ମଧ୍ୟରେ ଭାଙ୍ଗି ଟିକିଟିକି କରିଦେଲେ। ନାନାବିଧ ପ୍ରହାରଦ୍ବାରା ପୀଡ଼ିତ ଓ ବ୍ୟଥିତ କରି ଶେଷରେ ସେ ଭୂତନାଥ ଭଗବାନ ଶିବଙ୍କୁ ନିଜ ଲାଙ୍ଗୁଡ଼ରେ ବାନ୍ଧିଦେଲେ। ଏହା ଦେଖି ନନ୍ଦୀ ଭୟଭୀତ ହୋଇଗଲେ। ହନୁମାନ ଭଗବାନ ଶିବଙ୍କୁ ଯୁଦ୍ଧରେ ଅତିଶୟ ବ୍ୟଥିତ କରିଦେବାରୁ ଶିବ ହନୁମାନଙ୍କ ବୀରତ୍ବରେ ପ୍ରସନ୍ନ ହୋଇ କହିଲେ, ‘‘ହେ ରାମସେବକ ହନୁମାନ ! ତୁମେ ଧନ୍ୟ। ଆଜି ତୁମେ ମହାନ୍ ପରାକ୍ରମ ଦେଖାଇଛ। ଏଥିରେ ମୁଁ ଅତ୍ୟନ୍ତ ସନ୍ତୁଷ୍ଟ। ଏଣୁ ତୁମେ ମୋତେ କୌଣସି ବର ମାଗ।’’</p>
<p class="Text-ori">ଏହା ଶୁଣି ହନୁମାନ ହସ ହସ ବଦନରେ ନିର୍ଭୟ ବାଣୀରେ କହିଲେ, ‘‘ହେ ମହେଶ୍ବର ! ଶ୍ରୀରଘୁନାଥଙ୍କ ପରମ କୃପାରୁ ମୋତେ ସବୁକିଛି ମିଳିଯାଇଛି। ତଥାପି ଆପଣଙ୍କ ପ୍ରସନ୍ନତା ପାଇଁ ଏହିମାତ୍ର ବର ମାଗୁଛି ଯେ, ମୁଁ ଦ୍ରୋଣଗିରିକୁ ଯାଇ ଓଷଧି ଘେନି ଫେରି ଆସିବା ପର୍ଯ୍ୟନ୍ତ, ଆପଣ ନିଜ ଗଣଙ୍କ ସହିତ ଆମ ପକ୍ଷର ନିହତ ବୀରମାନଙ୍କୁ ରକ୍ଷା କରୁଥିବେ; ସେମାନଙ୍କ ଶରୀରକୁ ଯେପରି କେହି ଖଣ୍ଡବିଖଣ୍ଡ କରିବାକୁ ଅବସର ନ ପାଏ।’’ ଶିବ ତାଙ୍କୁ ସେହି ବର ପ୍ରଦାନ କଲେ। ତା’ପରେ ହନୁମାନ ଲଙ୍କାପୁରୀକୁ ଯେପରି ସଂଜୀବନୀ ଓଷଧି ଆଣିଥିଲେ, ସେହିପରି ଅବିଳମ୍ବେ ସେଠାକୁ ସଂଜୀବନୀ ଓଷଧି ନେଇଆସିଲେ। ସେ ପ୍ରଥମେ ରାଜକୁମାର ପୁଷ୍କଳଙ୍କୁ ଜୀବିତ କରାଇଲେ; ତା’ପରେ ଶତ୍ରୁଘ୍ନଙ୍କ ମୂର୍ଚ୍ଛା ଦୂର କଲେ ଏବଂ ସମସ୍ତ ବୀରଙ୍କୁ ପୁନର୍ଜୀବନ ପ୍ରଦାନ କଲେ। ସେହି ଭୟଙ୍କର ଯୁଦ୍ଧରେ ହନୁମାନଙ୍କ ପରାକ୍ରମରୁ ହିଁ ସମସ୍ତଙ୍କର ପ୍ରାଣରକ୍ଷା ହେଲା। ଶେଷରେ ସ୍ବୟଂ ଶ୍ରୀରାମଚନ୍ଦ୍ର ଆସି ସେଠାରେ ପହଞ୍ଚିଲେ। ଭଗବାନ ଶଙ୍କର ରାଜା ବୀରମଣିଙ୍କୁ ବୁଝାଇ ଶ୍ରୀରାମଙ୍କ ଭକ୍ତ କରାଇଦେଲେ।</p>
<p class="Text-ori">ଏହାପରେ ସେହି ଅଶ୍ବ ଦେଶ-ଦେଶାନ୍ତର ବୁଲି ବୁଲି ରାଜା ସୁରଥଙ୍କ ଦ୍ବାରା ସୁରକ୍ଷିତ କୁଣ୍ଡଳନଗର ନିକଟରେ ପହଞ୍ଚିଲା। ରାଜା ସୁରଥ ହେଉଛନ୍ତି ଭଗବାନ ଶ୍ରୀରାମଙ୍କର ପରମ ଭକ୍ତ। କେବଳ ଶ୍ରୀରାମଙ୍କ ଦର୍ଶନଲାଭ ଉଦ୍ଦେଶ୍ୟରେ ହିଁ ସେ ତାଙ୍କ ଅଶ୍ବକୁ ବାନ୍ଧିରଖିଲେ। ସୁତରାଂ ରାଜା ସୁରଥ ଓ ଶତ୍ରୁଘ୍ନଙ୍କ ମଧ୍ୟରେ ତୁମୁଳ ଯୁଦ୍ଧ ହେଲା। ଯୁଦ୍ଧରେ ରାଜା ସୁରଥଙ୍କ ପୁତ୍ର ଚମ୍ପକ ରାଜକୁମାର ପୁଷ୍କଳଙ୍କୁ ବାନ୍ଧି ନଗର ଆଡ଼କୁ ନେଇଯାଉଥିବାବେଳେ ଶତ୍ରୁଘ୍ନଙ୍କ ପ୍ରେରଣାରେ ହନୁମାନ ସେଠାକୁ ଧାଇଁଯାଇ ଚମ୍ପକକୁ ଉଠାଇନେଇ ଆକାଶକୁ ଚାଲିଗଲେ। ସେ ଆକାଶରେ ଥାଇ ହନୁମାନଙ୍କ ସହିତ ବାହୁଯୁଦ୍ଧ କଲେ। ରାଜକୁମାର ଚମ୍ପକଙ୍କର ଅଦ୍ଭୁତ ପରାକ୍ରମ ଦେଖି, ଅଟ୍ଟହାସ୍ୟ କରି ହନୁମାନ ତାଙ୍କ ପାଦଦୁଇଟିକୁ ଧରି, ତାଙ୍କୁ ବହୁବାର ବୁଲାଇ ବୁଲାଇ ହସ୍ତୀର ହାଉଦା ଉପରେ କଚାଡ଼ିଦେଲେ। ଏପରି କଚିଦେବାମାତ୍ରେ ରାଜକୁମାର ମୂର୍ଚ୍ଛିତ ହୋଇଗଲେ।</p>
<p class="Text-ori">ନିଜ ପୁତ୍ର ମୂର୍ଚ୍ଛିତ ହୋଇଯିବା ଦେଖି ରାଜା ସୁରଥ ନିଜେ ହନୁମାନଙ୍କ ସଙ୍ଗେ ଯୁଦ୍ଧ କରିବାପାଇଁ ଆସିଲେ। ହନୁମାନଙ୍କ ବଳ, ପରାକ୍ରମ ତଥା ଶ୍ରୀରାମଙ୍କ ପ୍ରତି ଭକ୍ତି ଦେଖି ସେ ହନୁମାନଙ୍କୁ ଅକୃତ୍ରିମ ହୃଦୟରେ ପ୍ରଶଂସା କଲେ ଏବଂ ତା ସଙ୍ଗେ ସଙ୍ଗେ ପ୍ରତିଜ୍ଞା କରି କହିଲେ, ‘‘ମୁଁ ତୁମକୁ ବନ୍ଧନ କରି ନିଜ ନଗରକୁ ନେଇଯିବି।’’ ତାଙ୍କ କଥାର ଉତ୍ତରରେ ହନୁମାନ କହିଲେ, ‘‘ରାଜନ୍ ! ଆପଣ ଶ୍ରୀରାମଚନ୍ଦ୍ରଙ୍କ ଚରଣ ସ୍ମରଣ କରନ୍ତି ଏବଂ ମୁଁ ମଧ୍ୟ ତାଙ୍କରି ସେବକ। ଯଦି ଆପଣ ମୋତେ ବାନ୍ଧି ନେଇଯାଆନ୍ତି, ତେବେ ମୋ ପ୍ରଭୁ ଶ୍ରୀରାମ ମୋତେ ନିଶ୍ଚୟ ବନ୍ଧନମୁକ୍ତ କରିଦେବେ। ବୀର ! ଆପଣ ନିଜ ପ୍ରତିଜ୍ଞା ପୂରଣ କରନ୍ତୁ। ଯେଉଁମାନେ ପ୍ରଭୁ ଶ୍ରୀରାମଚନ୍ଦ୍ରଙ୍କୁ ସ୍ମରଣ କରନ୍ତି, ସେମାନେ କଦାପି ଦୁଃଖଭାଗୀ ହୁଅନ୍ତି ନାହିଁ।’’</p>
<p class="Text-ori">ଏପରି ବାକ୍ୟାଳାପ ହେବା ପରେ ରାଜା ସୁରଥଙ୍କ ସହିତ ହନୁମାନଙ୍କର ଭୟଙ୍କର ଯୁଦ୍ଧ ହେଲା। ସେହି ଯୁଦ୍ଧରେ ହନୁମାନ ରାଜା ସୁରଥଙ୍କର ଗୋଟି ଗୋଟି କରି ଅଣଚାଶଟି ରଥ ଭାଙ୍ଗିଦେଲେ। ରାଜାଙ୍କର ସୈନ୍ୟମାନେ ବ୍ୟଥିତ ହୋଇଗଲେ ଏବଂ ନିଜେ ରାଜା ମଧ୍ୟ ବିସ୍ମୟଚକିତ ହୋଇଗଲେ। ରାଜା ହନୁମାନଙ୍କ ପରାକ୍ରମର ଭୂୟସୀ ପ୍ରଶଂସା କଲେ। ସେ ପାଶୁପତ ଅସ୍ତ୍ରରେ ହନୁମାନଙ୍କୁ ବାନ୍ଧିବାପାଇଁ ଚେଷ୍ଟା କଲେ। ହନୁମାନ ବନ୍ଧନଗ୍ରସ୍ତ ହେଲେ ବୋଲି ଲୋକଙ୍କର ଧାରଣା ହୋଇଗଲା; କିନ୍ତୁ ହନୁମାନ ହୃଦୟରେ ଶ୍ରୀରାମଙ୍କୁ ସ୍ମରଣ କରି କ୍ଷଣକାଳ ମଧ୍ୟରେ ସେହି ଅସ୍ତ୍ରର ବନ୍ଧନରୁ ମୁକ୍ତ ହୋଇଗଲେ। ରାଜା ବ୍ରହ୍ମାସ୍ତ୍ର ପ୍ରୟୋଗ କଲେ; ମାତ୍ର ହନୁମାନ ତା’କୁ ମଧ୍ୟ ଗର୍ଭସାତ୍ କରିଦେଲେ। ଶେଷରେ ରାଜା ଭଗବାନ ରାମଙ୍କୁ ସ୍ମରଣ କରି ଧନୁରେ ରାମାସ୍ତ୍ର ସଂଯୋଗ କଲେ ଏବଂ ସତ୍ବର ତା’କୁ ପ୍ରୟୋଗ କରି ହନୁମାନଙ୍କୁ କହିଲେ, ‘‘ବାନରଶ୍ରେଷ୍ଠ ! ବର୍ତ୍ତମାନ ଆପଣଙ୍କର ବନ୍ଧନ ସୁନିଶ୍ଚିତ।’’ ହନୁମାନ କହିଲେ, ‘‘ରାଜନ୍ ! ଆପଣ ମୋର ପ୍ରଭୁ ଶ୍ରୀରାମଙ୍କ ଅସ୍ତ୍ରରେ ହିଁ ମୋତେ ବନ୍ଧନ କରିବାକୁ ସମର୍ଥ ହେଲେ; ଅନ୍ୟ କୌଣସି ସାଧାରଣ ଅସ୍ତ୍ରରେ ନୁହେଁ। ଏଣୁ ମୁଁ ସେହି ଅସ୍ତ୍ରର ସମାଦର କରୁଛି। ବର୍ତ୍ତମାନ ଆପଣ ମୋତେ ନିଜ ନଗରକୁ ନେଇଯାଇ ପାରନ୍ତି।’’</p>
<p class="Text-ori">ରାଜା ସୁରଥଙ୍କ ସହିତ ହନୁମାନଙ୍କର ଯେଉଁ କଥୋପକଥନ ହେଲା, ସେଥିରେ ଭରି ହୋଇ ରହିଛି ଅଲୌକିକ ଅପ୍ରାକୃତ ପ୍ରେମ। ହନୁମାନଙ୍କୁ ସତରେ କିଏ ବନ୍ଧନ କରିପାରିବେ ? ସେ ତ ସ୍ବେଚ୍ଛାକ୍ରମେ ହିଁ ଭଗବାନଙ୍କ ପରମଭକ୍ତ ସୁରଥଙ୍କ ପ୍ରତିଜ୍ଞାକୁ ସମ୍ମାନ ପ୍ରଦର୍ଶନ କରି ତାଙ୍କ ପ୍ରତିଜ୍ଞାର ସତ୍ୟତା ରକ୍ଷା କରିବା ନିମନ୍ତେ ଏବଂ ନିଜ ପ୍ରଭୁଙ୍କ ଅସ୍ତ୍ରର ସମ୍ମାନ ରକ୍ଷା କରିବା ଉଦ୍ଦେଶ୍ୟରେ ବନ୍ଧନ ସ୍ବୀକାର କଲେ।</p>
<p class="Text-ori">ଏହାପରେ ହନୁମାନଙ୍କ ଆହ୍ବାନକ୍ରମେ ସ୍ବୟଂ ଶ୍ରୀରାମଚନ୍ଦ୍ର ଆସି ସେଠାରେ ପଦାର୍ପଣ କଲେ ଏବଂ ସୁରଥଙ୍କୁ ଦର୍ଶନ ଦାନ କରି ତାଙ୍କୁ କୃତାର୍ଥ କଲେ। ଏହିପରି ପଦ୍ମପୁରାଣ ପାତାଳଖଣ୍ଡରେ ହନୁମାନଙ୍କର ମହତ୍ତ୍ବ ଅତି ସୁନ୍ଦରଭାବେ ଚିତ୍ରଣ କରାଯାଇଛି। ସେହି ପ୍ରସଙ୍ଗ ଏଠାରେ ଅତି ସଂକ୍ଷେପରେ ଉପସ୍ଥାପିତ କରାଯାଇଛି।</p>
<p class="Text-ori"><span>ଭଗବାନ ଶ୍ରୀରାମଚନ୍ଦ୍ର ପରମଧାମ ଗମନ କରିବାବେଳେ କପିଶ୍ରେଷ୍ଠ ହନୁମାନଙ୍କୁ ଜଗତର ପ୍ରଭୂତ କଲ୍ୟାଣ ସାଧନ କରିବା ନିମନ୍ତେ ଏହି ଧରାଧାମରେ ରହିବାକୁ ଆଜ୍ଞା ଦେଲେ। ବାଲ୍ମୀକି ରାମାୟଣରେ ଶ୍ରୀରାମ ପରମଧାମ ପ୍ରବେଶ ନିମନ୍ତେ ଯାତ୍ରା କରୁଥିବାବେଳେ ହନୁମାନଙ୍କୁ କହିଲେ</span>—<span></span></p>
<p class="Shlok-Color">ମତ୍ କଥାଃ ପ୍ରଚରିଷ୍ୟନ୍ତି ଯାବଲ୍ଲୋକେ ହରୀଶ୍ବର ॥</p>
<p class="Shlok-Color">ତାବଦ୍ ରମସ୍ବ ସୁପ୍ରୀତୋ ମଦ୍୷ବାକ୍ୟମନୁପାଳୟନ୍। </p>
<p class="Shlok-Right">(ବା.ରା. ଉତ୍ତର. ୧୦୮/୩୩-୩୪)</p>
<p class="Text-ori"><span>	‘‘ବାନରରାଜ ! ଏ ସଂସାରରେ ଯେପର୍ଯ୍ୟନ୍ତ ମୋ କଥା ପ୍ରଚାର ହେଉଥିବ, ସେପର୍ଯ୍ୟନ୍ତ ତୁମେ ମୋ ଆଜ୍ଞା ପାଳନ କରି ଆନନ୍ଦିତ ହୋଇ ବିଚରଣ କରୁଥିବ।’’ ମହାତ୍ମା ଶ୍ରୀରାମ ଏପରି କହିବାରୁ ହନୁମାନ ପରମ ଆନନ୍ଦ ଲାଭ କରି କହିଲେ</span>—<span></span></p>
<p class="Shlok-Color">ଯାବତ୍ତବ କଥା ଲୋକେ ବିଚରିଷ୍ୟତି ପାବନୀ ॥</p>
<p class="Shlok-Color">ତାବତ୍ ସ୍ଥାସ୍ୟାମି ମେଦିନ୍ୟାଂ ତବାଜ୍ଞାମନୁପାଳୟନ୍। </p>
<p class="Shlok-Right">(ବା.ରା. ଉତ୍ତର. ୧୦୮/୩୫-୩୬)</p>
<p class="Text-ori">‘‘ପ୍ରଭୋ ! ଯେପର୍ଯ୍ୟନ୍ତ ଏ ଜଗତରେ ଆପଣଙ୍କର ପବିତ୍ର କଥା ପ୍ରଚାରିତ ହେଉଥିବ, ସେପର୍ଯ୍ୟନ୍ତ ମୁଁ ଆପଣଙ୍କ ଆଜ୍ଞା ପାଳନ କରି ଏ ପୃଥିବୀରେ ରହିଥିବି।’’</p>
<p class="Text-ori"><span>ଦ୍ବାପର ଯୁଗରେ ହନୁମାନ ଭୀମସେନ ଓ ଅର୍ଜୁନଙ୍କୁ ମଧ୍ୟ ଦର୍ଶନ ଦେଇଥିଲେ। କଳିଯୁଗରେ ମଧ୍ୟ ସେ ପ୍ରକଟ ହେବାର କେତେକ କଥା ଶୁଣାଯାଏ। ତାଙ୍କ ଗୁଣ, ପ୍ରଭାବ ଓ ମାହାତ୍ମ୍ୟ ଅତି ବ୍ୟାପକ; ତା’ର ପଟାନ୍ତର ନାହିଁ। ଏଠାରେ ଅତି ସଂକ୍ଷେପରେ ତା’ର ଦିଗ୍୷ଦର୍ଶନମାତ୍ର କରାଯାଇଛି। ଏହି ମହାର୍ଗ ଉପାଖ୍ୟାନଟିରୁ ମହାବୀର ହନୁମାନଙ୍କର ଅତୁଳିତ ଗୁଣାବଳୀ ସ୍ମରଣ କରି ବିଶେଷ ଉପକୃତ ହେବା ଏକାନ୍ତ ବାଞ୍ଚ୍ଥନୀୟ। ତାଙ୍କୁ ଆଦର୍ଶରୂପେ ଗ୍ରହଣ କରି ଅଖଣ୍ଡ ବ୍ରହ୍ମଚର୍ଯ୍ୟ, ଅତୁଟ ଅଟଳ ଭଗବଦ୍୷ଭକ୍ତି, ବୀରତ୍ବ, ଧୀରତା, ସାତ୍ତ୍ବିକ ବଳ, ଆଧ୍ୟାତ୍ମିକ ଅନ୍ତର୍ଶକ୍ତି, ପୌରୁଷ, ବିଦ୍ୟା, ସାହସ ଓ ବୁଦ୍ଧିମତ୍ତା ଆଦି ଗୁଣର ଅଧିକାରୀ ହେବା ନିମନ୍ତେ ଯତ୍୷ପରୋନାସ୍ତି ପ୍ରଚେଷ୍ଟା କରିବା ଉଚିତ।</span><span></span></p>
<p class="Shlok-Color para-style-override-2">ଜୟ ଶ୍ରୀରାମ ! ଜୟ ହନୁମାନ !<span></span></p>


<p class="Page-Break"> </p>
<p class="First-End-Page-text" id="toc_marker-9" xml:lang="en-GB">ଶେଷ ପୃଷ୍ଠା</p>


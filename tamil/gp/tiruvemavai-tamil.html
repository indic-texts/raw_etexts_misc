
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஓம் நமச்சிவாய ॥</p>
<p class="Title-Page---Top-heading">மாணிக்கவாசகர் அருளிச் செய்த</p>
<p class="Title-Page---Book-Name">திருவெம்பாவை</p>
<p class="Title-Page---Top-heading">மற்றும்</p>
<p class="Title-Page---Book-Name">திருப்பள்ளியெழுச்சி</p>
<p class="Title-Page---Book-Name-Hindi" xml:lang="hi-IN">तिरुवेंमावै – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஓம் நமச்சிவாய ॥</p>
<p class="Heading" id="toc_marker-2">நூல் அறிமுகம்</p>
<p class="Text">இரு பெரும் தெய்வப் பொறிகளாகப் பாண்டிய நாட்டில் தோன்றிய ஸ்ரீஆண்டாளும் ஸ்ரீமாணிக்கவாசகரும் தமிழ் மண்ணில் வைணவமும் சைவமும் தழைக்கச் செய்தவர்கள். நீலமேகவண்ண கண்ணபிரானும், வெண்ணீறு அணிந்த பொன்னார்வண்ணத் திருமேனி சிவபெருமானும் இவர்களது ஆழ்ந்த பக்தியை ஏற்று, இவர்களை ஆட்கொண்டார்கள். ஸ்ரீஆண்டாள் அருளிய திருப்பாவையையும், ஸ்ரீமாணிக்கவாசகர் அருளிய திருவாசத்தையும் கற்கும் தமிழ் நாட்டவர் தவப்பேறு பெற்றவர்கள்.</p>
<p class="Text">ஸ்ரீமாணிக்கவாசகர் அருளிய ‘திருவாசகம்’ தத்துவ விளக்கத்தில் தலைசிறந்து நிற்கிறது. ‘திருவாசகத்துக்கு உருகாதார் ஒரு வாசகத்திற்கும் உருகார்’ என்னும் பழமொழிக்கு ஏற்ப, சொல்லழகும் பொருளழகும் திருவாசகத்தின் சிறப்பாகும்.</p>
<p class="Text">மானுடனின் சிற்றியல்புகள், சிற்றியல்புகளை அகற்றும் முறைகள், உன்னதம் பெற விரும்புகிறவர்கள் அடைய வேண்டிய பேரியல்புகள், பேரியல்புகளை அடையும் முறைகள், ஈசனின் அருளைப் பெறுதல், அவனது காட்சியில் மகிழ்தல், அனுபவத்தில் தோய்தல் என்று பல பரிமாணங்களை ஸ்ரீமாணிக்கவாசகர் எடுத்தியம்புகிறார்.</p>
<p class="Text">இத்தகைய பெருமை பெரும் திருவாசக நூல், ஐம்பத்தொரு திருப்பதிகங்களைக் கொண்டது. அதில் சில பதிகங்களைக் கொண்ட இச்சிறுநூலைத் தமிழ்கூறும் ஆன்மீக நல்லுலகத்திற்குக் காணிக்கையாக்குவதில் மகிழ்வு கொள்கிறோம்.</p>
<p class="Shlok para-style-override-4">‘நமச்சிவாய வாழ்க! நாதன்தாள் வாழ்க!’<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் திருவண்ணாமலையில் அருளிய</p>
<p class="Heading" id="toc_marker-3">திருவெம்பாவை</p>
<p class="Sub-Title">திருச்சிற்றம்பலம்</p>
<p class="Shlok">ஆதியும் அந்தமும் இல்லா அரும்பெருஞ்</p>
<p class="Shlok">சோதியை யாம்பாடக் கேட்டேயும் வாள்தடங்கண்</p>
<p class="Shlok">மாதே வளருதியோ வன்செவியோ நின்செவிதான்</p>
<p class="Shlok">மாதேவன் வார்கழல்கள் வாழ்த்திய வாழ்த்தொலிபோய்</p>
<p class="Shlok">வீதிவாயக் கேட்டலுமே விம்மிவிம்மி மெய்ம்மறந்து</p>
<p class="Shlok">போதார் அமளியின்மேல் நின்றும் புரண்டிங்ஙன்</p>
<p class="Shlok">ஏதேனும் ஆகாள் கிடந்தாள் என்னேஎன்னே</p>
<p class="Shlok-1">ஈதே எந்தோழி பரிசேலோர் எம்பாவாய்! 1</p>
<p class="Shlok">பாசம் பரஞ்சோதிக் கென்பாய் இராப்பகல்நாம்</p>
<p class="Shlok">பேசும்போ தெப்போதிப் போதார் அமளிக்கே</p>
<p class="Shlok">நேசமும் வைத்தனையோ நேரிழையாய் நேரிழையீர்</p>
<p class="Shlok">சீசி இவையுஞ் சிலவோ விளையாடி</p>
<p class="Shlok">ஏசுமிடம் ஈதோ விண்ணோர்கள் ஏத்துதற்குக்</p>
<p class="Shlok">கூசு மலர்ப்பாதந் தந்தருள வந்தருளும்</p>
<p class="Shlok">தேசன் சிவலோகன் தில்லைச்சிற் றம்பலத்துள்</p>
<p class="Shlok-1">ஈசனார்க் கன்பார்யாம் ஆரேலோர் எம்பாவாய்! 2</p>
<p class="Shlok">முத்தன்ன வெண்ணகையாய் முன்வந் தெதிரெழுந்தென்</p>
<p class="Shlok">அத்தன் ஆனந்தன் அமுதனென் றள்ளூறித்</p>
<p class="Shlok">தித்திக்கப் பேசுவாய் வந்துன் கடைதிறவாய்</p>
<p class="Shlok">பத்துடையீர் ஈசன்பழ அடியீர் பாங்குடையீர்</p>
<p class="Shlok">புத்தடியோம் புன்மைதீர்த் தாட்கொண்டாற் பொல்லாதோ</p>
<p class="Shlok">எத்தோநின் அன்புடைமை எல்லோம் அறியோமோ</p>
<p class="Shlok">சித்தம் அழகியார் பாடாரோ நம்சிவனை</p>
<p class="Shlok para-style-override-5">இத்தனையும் வேண்டும் எமக்கேலோர் எம்பாவாய்! 3</p>
<p class="Shlok">ஒண்ணித் திலநகையாய் இன்னம் புலர்ந்தின்றோ</p>
<p class="Shlok">வண்ணக் கிளிமொழியார் எல்லாரும் வந்தாரோ</p>
<p class="Shlok">எண்ணிக்கொ டுள்ளவா சொல்லுகோம் அவ்வளவும்</p>
<p class="Shlok">கண்ணைத் துயின்றவமே காலத்தைப் போக்காதே</p>
<p class="Shlok">விண்ணுக் கொருமருந்தை வேதவிழுப் பொருளைக்</p>
<p class="Shlok">கண்ணுக் கினியானைப் பாடிக் கசிந்துள்ளம்</p>
<p class="Shlok">உள்நெக்கு நின்றுருக யாமாட்டோம் நீயேவந்து</p>
<p class="Shlok para-style-override-5">எண்ணிக் குறையில் துயிலேலோர் எம்பாவாய்! 4</p>
<p class="Shlok">மாலறியா நான்முகனும் காணா மலையினைநாம்</p>
<p class="Shlok">போலறிவோம் என்றுள்ள பொக்கங்க ளேபேசும்</p>
<p class="Shlok">பாலூறு தேன்வாய்ப் படிறீ கடைதிறவாய்</p>
<p class="Shlok">ஞாலமே விண்ணே பிறவே அறிவரியான்</p>
<p class="Shlok">கோலமும் நம்மைஆட் கொண்டருளிக் கோதாட்டும்</p>
<p class="Shlok">சீலமும் பாடிச் சிவனே சிவனேயென்று</p>
<p class="Shlok">ஓலம் இடினும் உணராய் உணராய்காண்</p>
<p class="Shlok para-style-override-5">ஏலக் குழலி பரிசேலோர் எம்பாவாய்! 5</p>
<p class="Shlok">மானேநீ நென்னலை நாளை வந்துங்களை</p>
<p class="Shlok">நானே எழுப்புவன் என்றலும் நாணாமே</p>
<p class="Shlok">போன திசைபகராய் இன்னம் புலர்ந்தின்றோ</p>
<p class="Shlok">வானே நிலனே பிறவே அறிவரியான்</p>
<p class="Shlok">தானேவந் தெம்மைத் தலையளித்தாட் கொண்டருளும்</p>
<p class="Shlok">வான்வார் கழல்பாடி வந்தோர்க்குன் வாய்திறவாய்</p>
<p class="Shlok">ஊனே உருகாய் உனக்கே உறும்எமக்கும்</p>
<p class="Shlok para-style-override-5">ஏனோர்க்கும் தங்கோனைப் பாடேலோர் எம்பாவாய்! 6</p>
<p class="Shlok">அன்னே இவையுஞ் சிலவோ பலஅமரர்</p>
<p class="Shlok">உன்னற் கரியான் ஒருவன் இருஞ்சீரான்</p>
<p class="Shlok">சின்னங்கள் கேட்பச் சிவன்என்றே வாய்திறப்பாய்</p>
<p class="Shlok">தென்னா என்னாமுன்னம் தீசேர் மெழுகொப்பாய்</p>
<p class="Shlok">என்னானை என்அரையன் இன்னமுதென் றெல்லோமும்</p>
<p class="Shlok">சொன்னோம்கேள் வெவ்வேறாய் இன்னம் துயிலுதியோ</p>
<p class="Shlok">வன்னெஞ்சப் பேதையர் போல்வாளா கிடத்தியால்</p>
<p class="Shlok para-style-override-5">என்னே துயிலின் பரிசேலோர் எம்பாவாய்! 7</p>
<p class="Shlok">கோழி சிலம்பச் சிலம்பும் குருகெங்கும்</p>
<p class="Shlok">ஏழில் இயம்ப இயம்பும்வெண் சங்கெங்கும்</p>
<p class="Shlok">கேழில் பரஞ்சோதி கேழில் பரங்கருணை</p>
<p class="Shlok">கேழில் விழுப்பொருள்கள் பாடினோம் கேட்டிலையோ</p>
<p class="Shlok">வாழி ஈதென்ன உறக்கமோ வாய்திறவாய்</p>
<p class="Shlok">ஆழியான் அன்புடைமை ஆமாறும் இவ்வாறோ</p>
<p class="Shlok">ஊழி முதல்வனாய் நின்ற ஒருவனை</p>
<p class="Shlok para-style-override-5">ஏழை பங்காளனையே பாடேலோர் எம்பாவாய்! 8</p>
<p class="Shlok">முன்னைப் பழம்பொருட்கும் முன்னைப் பழம்பொருளே</p>
<p class="Shlok">பின்னைப் புதுமைக்கும் பேர்த்தும்அப் பெற்றியனே</p>
<p class="Shlok">உன்னைப் பிரானாகப் பெற்றஉன் சீரடியோம்</p>
<p class="Shlok">உன்னடியார் தாள்பணிவோம் ஆங்கவர்க்கே பாங்காவோம்</p>
<p class="Shlok">அன்னவரே எங்கணவர் ஆவார் அவர்உகந்து</p>
<p class="Shlok">சொன்ன பரிசே தொழும்பாய் பணிசெய்வோம்</p>
<p class="Shlok">இன்ன வகையே எமக்கெங்கோன் நல்குதியேல்</p>
<p class="Shlok para-style-override-5">என்ன குறையும் இலோமேலோர் எம்பாவாய்! 9</p>
<p class="Shlok">பாதாளம் ஏழினுங்கீழ் சொற்கழிவு பாதமலர்</p>
<p class="Shlok">போதார் புனைமுடியும் எல்லாப் பொருள்முடிவே</p>
<p class="Shlok">பேதை ஒருபால் திருமேனி ஒன்றல்லன்</p>
<p class="Shlok">வேதமுதல் விண்ணோரும் மண்ணுந் துதித்தாலும்</p>
<p class="Shlok">ஓத உலவா ஒருதோழன் தொண்டருளன்</p>
<p class="Shlok">கோதில் குலத்தரன்தன் கோயிற்பிணாப் பிள்ளைகாள்</p>
<p class="Shlok">ஏதவன்ஊர் ஏதவன்பேர் ஆருற்றார் ஆர்அயலார்</p>
<p class="Shlok para-style-override-5">ஏதவனைப் பாடும் பரிசேலோர் எம்பாவாய்! 10</p>
<p class="Shlok">மொய்யார் தடம்பொய்கை புக்கு முகேரென்னக்</p>
<p class="Shlok">கையால் குடைந்து குடைந்துன் கழல்பாடி</p>
<p class="Shlok">ஐயா வழியடியோம் வாழ்ந்தோம்காண் ஆரழல்போல்</p>
<p class="Shlok">செய்யாவெண் ணீறாடி செல்வா சிறுமருங்குல்</p>
<p class="Shlok">மையார் தடங்கண் மடந்தை மணவாளா</p>
<p class="Shlok">ஐயாநீ ஆட்கொண்ட டருளும் விளையாட்டின்</p>
<p class="Shlok">உய்வார்கள் உய்யும் வகையெல்லாம் உய்ந்தொழிந்தோம்</p>
<p class="Shlok para-style-override-5">எய்யாமல் காப்பாய் எமையேலோர் எம்பாவாய்! 11</p>
<p class="Shlok">ஆர்த்த பிறவித் துயர்கெட நாம்ஆர்த்தாடும்</p>
<p class="Shlok">தீர்த்தன் நற்றில்லைச் சிற்றம்பலத்தே தீயாடும்</p>
<p class="Shlok">கூத்தன் இவ்வானும் குவலயமும் எல்லோமும்</p>
<p class="Shlok">காத்தும் படைத்தும் கரந்தும் விளையாடி</p>
<p class="Shlok">வார்த்தையும் பேசி வளைசிலம்ப வார்கலைகள்</p>
<p class="Shlok">ஆர்ப்பரவம் செய்ய அணிகுழல்மேல் வண்டார்ப்பப்</p>
<p class="Shlok">பூத்திகழும் பொய்கை குடைந்துடையான் பொற்பாதம்</p>
<p class="Shlok para-style-override-5">ஏத்தி இருஞ்சுனைநீர் ஆடேலோர் எம்பாவாய். 12</p>
<p class="Shlok">பைங்குவளைக் கார்மலரால் செங்கமலப் பைம்போதால்</p>
<p class="Shlok">அங்கம் குருகினத்தால் பின்னும் அரவத்தால்</p>
<p class="Shlok">தங்கள் மலங்கழுவு வார்வந்து சார்தலினால்</p>
<p class="Shlok">எங்கள் பிராட்டியும் எங்கோனும் போன்றிசைந்த</p>
<p class="Shlok">பொங்கு மடுவில் புகப்பாய்ந்து பாய்ந்துநம்</p>
<p class="Shlok">சங்கம் சிலம்பச் சிலம்பு கலந்தார்ப்பக்</p>
<p class="Shlok">கொங்கைகள் பொங்கக் குடையும் புனல்பொங்கப்</p>
<p class="Shlok para-style-override-5">பங்கயப் பூம்புனல்பாய்ந்து ஆடேலோர் எம்பாவாய்! 13</p>
<p class="Shlok">காதார் குழையாடப் பைம்பூண் கலனாடக்</p>
<p class="Shlok">கோதை குழலாட வண்டின் குழாமாடச்</p>
<p class="Shlok">சீதப் புனலாடிச் சிற்றம் பலம்பாடி</p>
<p class="Shlok">வேதப் பொருள்பாடி அப்பொருளா மாபாடிச்</p>
<p class="Shlok">சோதி திறம்பாடிச் சூழ்கொன்றைத் தார்பாடி</p>
<p class="Shlok">ஆதி திறம்பாடி அந்தமா மாபாடிப்</p>
<p class="Shlok">பேதித்து நம்மை வளர்த்தெடுத்த பெய்வளைதன்</p>
<p class="Shlok para-style-override-5">பாதத் திறம்பாடி ஆடேலோர் எம்பாவாய்! 14</p>
<p class="Shlok">ஓரொருகால் எம்பெருமான் என்றென்றே நம்பெருமான்</p>
<p class="Shlok">சீரொருகால் வாயோவாள் சித்தம் களிகூர</p>
<p class="Shlok">நீரொருகால் ஓவா நெடுந்தாரை கண்பனிப்பப்</p>
<p class="Shlok">பாரொருகால் வந்தனையாள் விண்ணோரைத் தான்பணியாள்</p>
<p class="Shlok">பேரரையற் கிங்ஙனே பித்தொருவர் ஆமாறும்</p>
<p class="Shlok">ஆரொருவர் இவ்வண்ணம் ஆட்கொள்ளும் வித்தகர்தாள்</p>
<p class="Shlok">வாருருவப் பூண்முலையீர் வாயார நாம்பாடி</p>
<p class="Shlok para-style-override-5">ஏருருவப் பூம்புனல்பாய்ந்து ஆடேலோர் எம்பாவாய்! 15</p>
<p class="Shlok">முன்னிக் கடலைச் சுருக்கி எழுந்துடையாள்</p>
<p class="Shlok">என்னத் திகழ்ந்தெம்மை ஆளுடையாள் இட்டிடையின்</p>
<p class="Shlok">மின்னிப் பொலிந்தெம் பிராட்டி திருவடிமேல்</p>
<p class="Shlok">பொன்னஞ் சிலம்பிற் சிலம்பித் திருப்புருவம்</p>
<p class="Shlok">என்ன சிலைகுலவி நந்தம்மை ஆளுடையாள்</p>
<p class="Shlok">தன்னிற் பிரிவிலா எங்கோமான் அன்பர்க்கு</p>
<p class="Shlok">முன்னி அவள்நமக்கு முன்சுரக்கும் இன்னருளே</p>
<p class="Shlok para-style-override-5">என்னப் பொழியாய் மழையேலோர் எம்பாவாய்! 16</p>
<p class="Shlok">செங்க ணவன்பால் திசைமுகன்பால் தேவர்கள்பால்</p>
<p class="Shlok">எங்கும் இலாததோர் இன்பம்நம் பாலதாக்</p>
<p class="Shlok">கொங்குண் கருங்குழலி நந்தம்மைக் கோதாட்டி</p>
<p class="Shlok">இங்குநம் இல்லங்கள் தோறும் எழுந்தருளிச்</p>
<p class="Shlok">செங்கமலப் பொற்பாதம் தந்தருளும் சேவகனை</p>
<p class="Shlok">அங்கண் அரசை அடியோங்கட் காரமுதை</p>
<p class="Shlok">நங்கள் பெருமானைப் பாடி நலந்திகழப்</p>
<p class="Shlok para-style-override-5">பங்கயப்பூம் புனல்பாய்ந்து ஆடேலோர் எம்பாவாய்! 17</p>
<p class="Shlok">அண்ணா மலையான் அடிக்கமலம் சென்றிறைஞ்சும்</p>
<p class="Shlok">விண்ணோர் முடியின் மணித்தொகை வீறற்றாற்போல்</p>
<p class="Shlok">கண்ணார் இரவி கதிர்வந்து கார்கரப்பத்</p>
<p class="Shlok">தண்ணார் ஒளிமழுங்கித் தாரகைகள் தாமகலப்</p>
<p class="Shlok">பெண்ணாகி ஆணாய் அலியாய்ப் பிறங்கொளிசேர்</p>
<p class="Shlok">விண்ணாகி மண்ணாகி இத்தனையும் வேறாகிக்</p>
<p class="Shlok">கண்ணார் அமுதமுமாய் நின்றான் கழல்பாடிப்</p>
<p class="Shlok para-style-override-5">பெண்ணேஇப் பூம்புனல்பாய்ந்து ஆடேலோர் எம்பாவாய்! 18</p>
<p class="Shlok">உங்கையிற் பிள்ளை உனக்கே அடைக்கலமென்று</p>
<p class="Shlok">அங்கப் பழஞ்சொற் புதுக்கும்எம் அச்சத்தால்</p>
<p class="Shlok">எங்கள் பெருமான்! உனக்கொன் றுரைப்போம்கேள்</p>
<p class="Shlok">எங்கொங்கை நின்அன்பர் அல்லார்தோள் சேரற்க</p>
<p class="Shlok">எங்கை உனக்கல்லாது எப்பணியும் செய்யற்க</p>
<p class="Shlok">கங்குல் பகல்எங்கண் மற்றொன்றுங் காணற்க</p>
<p class="Shlok">இங்கிப் பரிசே எமக்கெங்கோன் நல்குதியேல்</p>
<p class="Shlok para-style-override-5">எங்கெழிலென் ஞாயிறு எமக்கேலோர் எம்பாவாய்! 19</p>
<p class="Shlok">போற்றி அருளுகநின் ஆதியாம் பாதமலர்</p>
<p class="Shlok">போற்றி அருளுகநின் அந்தமாம் செந்தளிர்கள்</p>
<p class="Shlok">போற்றியெல் லாவுயிர்க்கும் தோற்றமாம் பொற்பாதம்</p>
<p class="Shlok">போற்றியெல் லாவுயிர்க்கும் போகமாம் பூங்கழல்கள்</p>
<p class="Shlok">போற்றியெல் லாவுயிர்க்கும் ஈறாம் இணையடிகள்</p>
<p class="Shlok">போற்றிமால் நான்முகனுங் காணாத புண்டரிகம்</p>
<p class="Shlok">போற்றியாம் உய்யஆட் கொண்டருளும் பொன்மலர்கள்</p>
<p class="Shlok para-style-override-5">போற்றியாம் மார்கழிநீர் ஆடேலோர் எம்பாவாய்! 20</p>
<p class="Sub-Title">திருச்சிற்றம்பலம்</p>
<p class="Chapter-End para-style-override-4">மாணிக்கவாசகர் அருளிய ‘திருவெம்பாவை’ முற்றிற்று.<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் திருப்பெருந்துறையில் அருளிய</p>
<p class="Heading" id="toc_marker-4">திருப்பள்ளியெழுச்சி</p>
<p class="Sub-Title">திருச்சிற்றம்பலம்</p>
<p class="Shlok">போற்றி என்வாழ் முதல்ஆகிய பொருளே</p>
<p class="Shlok">புலர்ந்தது பூங்கழற் கிணைதுணை மலர்கொண்டு</p>
<p class="Shlok">ஏற்றிநின் திருமுகத் தெமக்கருள் மலரும்</p>
<p class="Shlok">எழில்நகை கொண்டுநின் திருவடி தொழுகோம் </p>
<p class="Shlok">சேற்றிதழ்க் கமலங்கள் மலரும்தண் வயல்சூழ்</p>
<p class="Shlok">திருப்பெருந் துறைஉறை சிவபெரு மானே!</p>
<p class="Shlok">ஏற்றுயர் கொடியுடை யாய்எனை உடையாய்</p>
<p class="Shlok-1">எம்பெரு மான்பள்ளி எழுந்தரு ளாயே. 1</p>
<p class="Shlok">அருணன்இந் திரன்திசை அணுகினன் இருள்போய்</p>
<p class="Shlok">அகன்றது உதயம்நின் மலர்த்திரு முகத்தின்</p>
<p class="Shlok">கருணையின் சூரியன் எழஎழ நயனக்</p>
<p class="Shlok">கடிமலர் மலரமற் றண்ணல்அங் கண்ணாம்</p>
<p class="Shlok">திரள்நிரை அறுபதம் முரல்வன இவையோர்</p>
<p class="Shlok">திருப்பெருந் துறைஉறை சிவபெரு மானே!</p>
<p class="Shlok">அருள்நிதி தரவரும் ஆனந்த மலையே</p>
<p class="Shlok-1">அலைகட லேபள்ளி எழுந்தரு ளாயே. 2</p>
<p class="Shlok">கூவின பூங்குயில் கூவின கோழி</p>
<p class="Shlok">குருகுகள் இயம்பின இயம்பின சங்கம்</p>
<p class="Shlok">ஒவின தாரகை ஒளிஒளி உதயத்து</p>
<p class="Shlok">ஒருப்படு கின்றது விருப்பொடு நமக்கு</p>
<p class="Shlok">தேவநற் செறிகழல் தாளிணை காட்டாய்</p>
<p class="Shlok">திருப்பெருந் துறைஉறை சிவபெரு மானே!</p>
<p class="Shlok">யாவரும் அறிவரி யாய்எமக் கெளியாய்</p>
<p class="Shlok-1">எம்பெரு மான்பள்ளி எழுந்தரு ளாயே. 3</p>
<p class="Shlok">இன்னிசை வீணையர் யாழினர் ஒருபால்</p>
<p class="Shlok">இருக்கொடு தோத்திரம் இயம்பினர் ஒருபால்</p>
<p class="Shlok">துன்னிய பிணைமலர்க் கையினர் ஒருபால்</p>
<p class="Shlok">தொழுகையர் அழுகையர் துவள்கையர் ஒருபால்</p>
<p class="Shlok">சென்னியில் அஞ்சலி கூப்பினர் ஒருபால்</p>
<p class="Shlok">திருப்பெருந் துறைஉறை சிவபெரு மானே!</p>
<p class="Shlok">என்னையும் ஆண்டு கொண்டின்னருள் புரியும்</p>
<p class="Shlok-1">எம்பெரு மான்பள்ளி எழுந்தரு ளாயே. 4</p>
<p class="Shlok">பூதங்கள் தோறும் நின்றாயெனின் அல்லால்</p>
<p class="Shlok">போக்கிலன் வரவிலன் எனநினைப் புலவோர்</p>
<p class="Shlok">கீதங்கள் பாடுதல் ஆடுதல் அல்லால்</p>
<p class="Shlok">கேட்டறி யோம்உனைக் கண்டறி வாரைச்</p>
<p class="Shlok">சீதம்கொள் வயல்திருப் பெருந்துறை மன்னா</p>
<p class="Shlok">சிந்தனைக் கும்அரி யாய்எங்கள் முன்வந்து</p>
<p class="Shlok">ஏதங்கள் அறுத்தெம்மை ஆண்டருள் புரியும்</p>
<p class="Shlok-1">எம்பெரு மான்பள்ளி எழுந்தரு ளாயே. 5</p>
<p class="Shlok">பப்பற வீட்டிருந் துணரும்நின் அடியார்</p>
<p class="Shlok">பந்தனை வந்தறுத் தார்அவர் பலரும்</p>
<p class="Shlok">மைப்புறு கண்ணியர் மானுடத் தியல்பின்</p>
<p class="Shlok">வணங்குகின் றார்அணங் கின்மண வாளா</p>
<p class="Shlok">செப்புறு கமலங்கள் மலரும்தண் வயல்சூழ்</p>
<p class="Shlok">திருப்பெருந் துறைஉறை சிவபெரு மானே!</p>
<p class="Shlok">இப்பிறப் பறுத்தெமை ஆண்டருள் புரியும்</p>
<p class="Shlok-1">எம்பெரு மான்பள்ளி எழுந்தரு ளாயே. 6</p>
<p class="Shlok">அதுபழச் சுவையென அமுதென அறிதற்கு</p>
<p class="Shlok">அரிதென எளிதென அமரரும் அறியார்</p>
<p class="Shlok">இதுஅவன் திருஉரு இவன்அவன் எனவே</p>
<p class="Shlok">எங்களை ஆண்டுகொண்டு இங்கெழுந் தருளும்</p>
<p class="Shlok">மதுவளர் பொழில்திரு உத்தர கோச</p>
<p class="Shlok">மங்கையுள் ளாய்திருப் பெருந்துறை மன்னா!</p>
<p class="Shlok">எதுஎமைப் பணிகொளும் ஆறது கேட்போம்</p>
<p class="Shlok-1">எம்பெரு மான்பள்ளி எழுந்தரு ளாயே. 7</p>
<p class="Shlok">முந்திய முதல்நடு இறுதியும் ஆனாய்</p>
<p class="Shlok">மூவரும் அறிகிலர் யாவர்மற் றறிவார்</p>
<p class="Shlok">பந்தணை விரலியும் நீயும்நின் அடியார்</p>
<p class="Shlok">பழங்குடில் தொறும்எழுந் தருளிய பரனே</p>
<p class="Shlok">செந்தழல் புரைதிரு மேனியும் காட்டித்</p>
<p class="Shlok">திருப்பெருந் துறைஉறை கோயிலும் காட்டி</p>
<p class="Shlok">அந்தணன் ஆவதும் காட்டிவந்து ஆண்டாய்</p>
<p class="Shlok-1">ஆரமு தேபள்ளி எழுந்தரு ளாயே. 8</p>
<p class="Shlok">விண்ணகத் தேவரும் நண்ணவும் மாட்டா</p>
<p class="Shlok">விழுப்பொரு ளேஉன தொழுப்படி யோங்கள்</p>
<p class="Shlok">மண்ணகத் தேவந்து வாழச்செய் தானே</p>
<p class="Shlok">வண்திருப் பெருந்துறை யாய்வழி அடியோம்</p>
<p class="Shlok">கண்ணகத் தேநின்று களிதரு தேனே</p>
<p class="Shlok">கடலமு தேகரும் பேவிரும் படியார்</p>
<p class="Shlok">எண்ணகத் தாய்உல குக்குயி ரானாய்</p>
<p class="Shlok-1">எம்பெரு மான்பள்ளி எழுந்தரு ளாயே. 9</p>
<p class="Shlok">புவனியிற் போய்ப்பிற வாமையின் நாள்நாம்</p>
<p class="Shlok">போக்குகின் றோம்அவ மேஇந்தப் பூமி</p>
<p class="Shlok">சிவன்உய்யக் கொள்கின்ற வாறென்று நோக்கித்</p>
<p class="Shlok">திருப்பெருந் துறைஉறை வாய்திரு மாலாம்</p>
<p class="Shlok">அவன்விருப் பெய்தவும் மலரவன் ஆசைப்</p>
<p class="Shlok">படவும்நின் அலர்ந்தமெய்க் கருணையும் நீயும்</p>
<p class="Shlok">அவனியிற் புகுந்தெமை ஆட்கொள்ள வல்லாய்</p>
<p class="Shlok-1">ஆரமுதே பள்ளி எழுந்தரு ளாயே. 10</p>
<p class="Sub-Title">திருச்சிற்றம்பலம்</p>
<p class="Chapter-End para-style-override-4">மாணிக்கவாசகர் அருளிய ‘திருப்பள்ளியெழுச்சி’ முற்றிற்று.<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் தில்லையில் அருளிய</p>
<p class="Heading" id="toc_marker-5">எண்ணப் பதிகம்</p>
<p class="Sub-Title">திருச்சிற்றம்பலம்</p>
<p class="Shlok">பாருரு வாய பிறப்பற வேண்டும்</p>
<p class="Shlok">பத்திமையும் பெற வேண்டும்</p>
<p class="Shlok">சீருரு வாய சிவபெரு மானே</p>
<p class="Shlok">செங்கமல மலர் போலும்</p>
<p class="Shlok">ஆருரு ஆயஎன் ஆரமுதே உன்</p>
<p class="Shlok">அடியவர் தொகை நடுவே</p>
<p class="Shlok">ஓருரு ஆயநின் திருவருள் காட்டி</p>
<p class="Shlok-1">என்னையும் உய்யக் கொண்டருளே! 1</p>
<p class="Shlok">உரியேன் அல்லேன் உனக் கடிமை</p>
<p class="Shlok">உன்னைப் பிரிந்திங்கு ஒருபொழுதும்</p>
<p class="Shlok">தரியேன் நாயேன் இன்னதென்று</p>
<p class="Shlok">அறியேன் சங்கரா கருணையினால்</p>
<p class="Shlok">பெரியோன் ஒருவன் கண்டுகொள் என்றுன்</p>
<p class="Shlok">பெய்கழல் அடிகாட்டிப்</p>
<p class="Shlok">பிரியேன் என்றருளிய அருளும்</p>
<p class="Shlok-1">பொய்யோ எங்கள் பெருமானே! 2</p>
<p class="Shlok">என்பே உருக நின்னருள் அளித்துன்</p>
<p class="Shlok">இணைமலர் அடிகாட்டி</p>
<p class="Shlok">முன்பே என்னை ஆண்டு கொண்ட</p>
<p class="Shlok">முனிவா முனிவர் முழுமுதலே</p>
<p class="Shlok">இன்பே அருளி எனை உருக்கி</p>
<p class="Shlok">உயிருண்கின்ற எம்மானே</p>
<p class="Shlok">நன்பே அருளாய் என் உயிர்</p>
<p class="Shlok-1">நாதா நின்னருள் நாணாமே! 3</p>
<p class="Shlok">பத்திலனேனும் பணிந்திலனேனும் உன்</p>
<p class="Shlok">உயர்ந்த பைங்கழல் காணப்</p>
<p class="Shlok">பித்தில னேனும் பிதற்றிலனேனும்</p>
<p class="Shlok">பிறப்பறுப்பாயெம் பெருமானே</p>
<p class="Shlok">முத்தனையானே மணியனையானே</p>
<p class="Shlok">முதல்வனே முறையோ வென்று</p>
<p class="Shlok">எத்தனை யானும்யான் தொடர்ந்து உன்னை</p>
<p class="Shlok-1">இனிப் பிரிந்தாற்றேனே. 4</p>
<p class="Shlok">காணுமதொழிந்தேன் நின்திருப்பாதம்</p>
<p class="Shlok">கண்டு கண்களி கூரப்</p>
<p class="Shlok">பேணுமதொழிந்தேன் பிதற்றும தொழிந்தேன்</p>
<p class="Shlok">பின்னை எம்பெருமானே</p>
<p class="Shlok">தாணுவே அழிந்தேன் நின்னினைந்துருகும்</p>
<p class="Shlok">தன்மை என் புன்மைகளால்</p>
<p class="Shlok">காணும தொழிந்தேன் நீ இனி வரினும்</p>
<p class="Shlok-1">காணவும் நாணுவனே. 5</p>
<p class="Shlok">பாற்றிரு நீற்றெம் பரமனைப்</p>
<p class="Shlok">பரங் கருணையோடு மெதிர்ந்து</p>
<p class="Shlok">தோற்றி மெய்யடியார்க் கருட்டுறையளிக்கும்</p>
<p class="Shlok">சோதியை நீதியிலேன்</p>
<p class="Shlok">போற்றியென் அமுதேயென நினைந்தேத்திப்</p>
<p class="Shlok">புகழ்ந்தழைத் தலறி யென்னுள்ளே</p>
<p class="Shlok">ஆற்றுவனாக உடையவனே எனை</p>
<p class="Shlok-1">ஆவ என்றருளாயே. 6</p>
<p class="Sub-Title">திருச்சிற்றம்பலம்</p>
<p class="Chapter-End para-style-override-4">மாணிக்கவாசகர் அருளிய ‘எண்ணப் பதிகம்’ முற்றிற்று.<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் தில்லையில் அருளிய</p>
<p class="Heading" id="toc_marker-6">யாத்திரைப் பத்து</p>
<p class="Sub-Title">திருச்சிற்றம்பலம்</p>
<p class="Shlok">பூவார் சென்னி மன்னன் எம்</p>
<p class="Shlok">புயங்கப் பெருமான சிறியோமை</p>
<p class="Shlok">ஓவாதுள்ளம் கலந்துணர் வாய்</p>
<p class="Shlok">உருக்கும் வெள்ளக் கருணையினால்</p>
<p class="Shlok">ஆவா என்னப் பட்டன்பாய்</p>
<p class="Shlok">ஆட்பட்டீர் வந்தொருப்படுமின்</p>
<p class="Shlok">போவோம் காலம் வந்தது காண்</p>
<p class="Shlok-1">பொய்விட்டுடையான் கழல்புகவே. 1</p>
<p class="Shlok">புகவே வேண்டா புலன்களில் நீர்</p>
<p class="Shlok">புயங்கப் பெருமான் பூங்கழல்கள்</p>
<p class="Shlok">மிகவே நினைமின் மிக்க எல்லாம்</p>
<p class="Shlok">வேண்டா போக விடுமின்கள்</p>
<p class="Shlok">நனவே ஞாலத்து உள்புகுந்து</p>
<p class="Shlok">நாயே அனைய நமையாண்ட</p>
<p class="Shlok">தகவே உடையான் தனைச்சாரத்</p>
<p class="Shlok-1">தளராதிருப்பார் தாந்தாமே. 2</p>
<p class="Shlok">தாமேதமக்குச் சுற்றமும்</p>
<p class="Shlok">தாமே தமக்கு விதிவகையும்</p>
<p class="Shlok">யாமார் எமதார் பாசமார்</p>
<p class="Shlok">என்னமாயம் இவைபோகக்</p>
<p class="Shlok">கோமான் பண்டைத் தொண்டரொடும்</p>
<p class="Shlok">அவன்தன் குறிப்பே குறிக்கொண்டு</p>
<p class="Shlok">போமாறு அமைமின் பொய்நீக்கிப்</p>
<p class="Shlok-1">புயங்கன் ஆள்வான் பொன்னடிக்கே. 3</p>
<p class="Shlok">அடியாரானீர் எல்லீரும்</p>
<p class="Shlok">அகல விடுமின் விளையாட்டைக்</p>
<p class="Shlok">கடிசேர் அடியே வந்தடைந்து</p>
<p class="Shlok">கடைக் கொண்டிருமின் திருக்குறிப்பைச்</p>
<p class="Shlok">செடிசேர் உடலைச் செலநீக்கிச்</p>
<p class="Shlok">சிவலோகத்தே நமை வைப்பான்</p>
<p class="Shlok">பொடிசேர் மேனிப் புயங்கன்றன்</p>
<p class="Shlok-1">பூவார் கழற்கே புகவிடுமே. 4</p>
<p class="Shlok">விடுமின் வெகுளி வேட்கை நோய்</p>
<p class="Shlok">மிகவோர் காலம் இனியில்லை</p>
<p class="Shlok">உடையான் அடிக்கீழ் பெருஞ்சாத்தோடு</p>
<p class="Shlok">உடன்போவதற்கே ஒருப்படுமின்</p>
<p class="Shlok">அடைவோம் நாம் போய்ச்சிவபுரத்துள்</p>
<p class="Shlok">அணியார் கதவ தடையாமே</p>
<p class="Shlok">புடைபட்டுருகிப் போற்றுவோம்</p>
<p class="Shlok-1">புயங்கன் ஆள்வான் புகழ்களையே. 5</p>
<p class="Shlok">புகழ்மின்றொழுமின் பூப்புனைமின்</p>
<p class="Shlok">புயங்கன்றாளே புந்திவைத்திட்டு</p>
<p class="Shlok">இகழ்மின் எல்லா அல்லலையும்</p>
<p class="Shlok">இனியோரிடையூறடையாமே</p>
<p class="Shlok">திகழும் சீரார் சிவபுரத்துச்</p>
<p class="Shlok">சென்று சிவன்தாள் வணங்கிநாம்</p>
<p class="Shlok">நிகழும் அடியார் முன் சென்று</p>
<p class="Shlok-1">நெஞ்சம் உருகி நிற்போமே. 6</p>
<p class="Shlok">நிற்பார் நிற்க நில்லாவுலகில்</p>
<p class="Shlok">நில்லோம் இனிநாம் செல்வோமே</p>
<p class="Shlok">பொற்பால் ஒப்பாம் திருமேனிப்</p>
<p class="Shlok">புயங்கன் ஆள்வான் பொன்னடிக்கே</p>
<p class="Shlok">நிற்பீர் எல்லாம் தாழாதே</p>
<p class="Shlok">நிற்கும் பரிசே ஒருப்படுமின்</p>
<p class="Shlok">பிற்பால் நின்று பேழ் கணித்தால்</p>
<p class="Shlok-1">பெறுதற்கு அரியன் பெருமானே. 7</p>
<p class="Shlok">பெருமான் பேரானந்தத்துப்</p>
<p class="Shlok">பிரியாதிருக்கப் பெற்றீர்காள்</p>
<p class="Shlok">அருமால் உற்றுப் பின்னை நீர்</p>
<p class="Shlok">அம்மா அழுங்கி அரற்றாதே</p>
<p class="Shlok">திருமாமணி சேர் திருக்கதவம்</p>
<p class="Shlok">திறந்தபோதே சிவ புரத்துத்</p>
<p class="Shlok">திருமாலறியா திருப்புயங்கன்</p>
<p class="Shlok-1">திருத்தாள் சென்று சேர்வோமே. 8</p>
<p class="Shlok">சேரக்கருதிச் சிந்தனையைத்</p>
<p class="Shlok">திருந்த வைத்துச் சிந்திமின்</p>
<p class="Shlok">போரிற் பொலியும் வேற்கண்ணாள்</p>
<p class="Shlok">பங்கன் புயங்கன் அருளமுதம்</p>
<p class="Shlok">ஆரப்பருகி ஆராத</p>
<p class="Shlok">ஆர்வம் கூர அழுந்துவீர்</p>
<p class="Shlok">போரப்புரிமின் சிவன் கழற்கே</p>
<p class="Shlok-1">பொய்யிற் கிடந்து புரளாதே. 9</p>
<p class="Shlok">புரள்வார் தொழுவார் புகழ்வாராய்</p>
<p class="Shlok">இன்றே வந்தாளாகாதீர்</p>
<p class="Shlok">மருள்வீர் பின்னை மதிப்பாரார்</p>
<p class="Shlok">மதியுட்கலங்கி மயங்குவீர்</p>
<p class="Shlok">தெருள்வீ ராகில் இது செய்ம்மின்</p>
<p class="Shlok">சிவலோகக்கோன் திருப்புயங்கன்</p>
<p class="Shlok">அருளார் பெறுவார் அகலிடத்தே</p>
<p class="Shlok-1">அந்தோ அந்தோ அந்தோவே. 10</p>
<p class="Sub-Title">திருச்சிற்றம்பலம்</p>
<p class="Chapter-End para-style-override-4">மாணிக்கவாசகர் அருளிய ‘யாத்திரைப் பத்து’ முற்றிற்று.<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் திருப்பெருந்துறையில் அருளிய</p>
<p class="Heading" id="toc_marker-7">அற்புதப் பத்து</p>
<p class="Sub-Title">திருச்சிற்றம்பலம்</p>
<p class="Shlok">மையலாய் இந்த மண்ணிடை வாழ்வு</p>
<p class="Shlok">எனும் ஆழியுள் அகப்பட்டுத்</p>
<p class="Shlok">தையலாரெனும் சுழித்தலைப்பட்டு</p>
<p class="Shlok">நான் தலை தடுமாறாமே</p>
<p class="Shlok">பொய்யெலாம் விடத் திருவருள்தந்து</p>
<p class="Shlok">தன் பொன்னடியினைக் காட்டி</p>
<p class="Shlok">மெய்யனாய் வொளிகாட்டி முன்னின்றது</p>
<p class="Shlok-1">ஓர் அற்புதம் விளம்பேனே. 1</p>
<p class="Shlok">ஏய்ந்த மாமலர் இட்டு முட்டாததோர்</p>
<p class="Shlok">இயல்பொடும் வணங்காதே</p>
<p class="Shlok">சாந்த மார் முலைத்தையல் நல்லாரொடும்</p>
<p class="Shlok">தலை தடுமாறு ஆகிப்</p>
<p class="Shlok">போந்துயான் துயர்புகா வணம் அருள்</p>
<p class="Shlok">செய்து பொன்கழலிணை காட்டி</p>
<p class="Shlok">வேந்தன் ஆய் வெளியே என்முன் நின்றது</p>
<p class="Shlok-1">ஓர் அற்புதம் விளம்பேனே. 2</p>
<p class="Shlok">நடித்து மண்ணிடைப் பொய்யினை</p>
<p class="Shlok">பலசெய்து நான் எனது எனும்மாயக்</p>
<p class="Shlok">கடித்த வாயிலே நின்று முன்வினை</p>
<p class="Shlok">மிகக் கழறியே திரிவேனைப்</p>
<p class="Shlok">பிடித்து முன்னின்றப் பெருமறை</p>
<p class="Shlok">தேடிய அரும்பொருள் அடியேனை</p>
<p class="Shlok">அடித்து அடித்து அக்காரமுன் தீற்றிய</p>
<p class="Shlok-1">அற்புதம் அறியேனே. 3</p>
<p class="Shlok">பொருந்துமிப் பிறப்பிறப்பிவை நினையாது</p>
<p class="Shlok">பொய்களே புகன்று போய்க்</p>
<p class="Shlok">கருங்குழலினார் கண்களாலேறுண்டு</p>
<p class="Shlok">கலங்கியே கிடப்பேனைத்</p>
<p class="Shlok">திருந்து சேவடிச்சிலம்பவை சிலம்பிடத்</p>
<p class="Shlok">திருவொடு மகலாதே</p>
<p class="Shlok">அருந்துணைவனாய் ஆண்டு கொண்டு</p>
<p class="Shlok-1">அருளிய அற்புதம் அறியேனே. 4</p>
<p class="Shlok">மாடுஞ் சுற்றமும் மற்று உளபோகமும்</p>
<p class="Shlok">மங்கையர் தம்மோடும்</p>
<p class="Shlok">கூடி அங்குள குணங்களால் ஏறுண்டு</p>
<p class="Shlok">குலாவியே திரிவேனை</p>
<p class="Shlok">வீடு தந்து என் வெம் தொழில் வீட்டிட</p>
<p class="Shlok">மென்மலர்க்கழல் காட்டி</p>
<p class="Shlok">ஆடுவித்து எனது அகம்புகுந்து ஆண்டது</p>
<p class="Shlok-1">ஓர் அற்புதம் அறியேனே. 5</p>
<p class="Shlok">வணங்குமிப் பிறப்பு இறப்பு இவை</p>
<p class="Shlok">நினையாது மங்கையர் தம்மோடும் </p>
<p class="Shlok">பிணைந்து வாய் இதழ்ப் பெருவெள்ளத்து</p>
<p class="Shlok">அழுந்தி நான் பித்தனாய் திரிவேனைக்</p>
<p class="Shlok">குணங்களும் குறிகளும் இலாக்குணக் கடல்</p>
<p class="Shlok">கோமளத் தொடும் கூடி</p>
<p class="Shlok">அணைந்து வந்து எனை ஆண்டுகொண்டு</p>
<p class="Shlok-1">அருளிய அற்புதம் அறியேனே. 6</p>
<p class="Shlok">இப்பிறப்பினில் இணைமலர் கொய்து</p>
<p class="Shlok">நான் இயல்பொடஞ் செழுத்தோதித்</p>
<p class="Shlok">தப்பிலாது பொற்கழல்களுக்கு</p>
<p class="Shlok">இடாது நான் தடமுலையார் தங்கள்</p>
<p class="Shlok">மைப்புலாம் கண்ணால் ஏறுண்டு</p>
<p class="Shlok">கிடப்பேனை மலரடி இணைகாட்டி</p>
<p class="Shlok">அப்பன் என்னைவந்து ஆண்டுகொண்டு</p>
<p class="Shlok-1">அருளிய அற்புதம் அறியேனே. 7</p>
<p class="Shlok">ஊசல் ஆட்டுமிவ் உடலுயிர் ஆயின</p>
<p class="Shlok">இருவினை அறுத்து என்னை</p>
<p class="Shlok">ஓசையாலுணர்வார்க் குணர் வரியவன்</p>
<p class="Shlok">உணர்வுதந்து ஒளி ஆக்கிப்</p>
<p class="Shlok">பாசம் ஆனவை பற்றறுத்து</p>
<p class="Shlok">உயர்ந்ததன் பரம்பெருங்கருணையால்</p>
<p class="Shlok">ஆசை தீர்த்தடியாரடிக்</p>
<p class="Shlok-1">கூட்டிய அற்புதம் அறியேனே. 8</p>
<p class="Shlok">பொச்சை ஆன இப்பிறவியில் கிடந்து நான்</p>
<p class="Shlok">புழுத்து அலை நாய் போல</p>
<p class="Shlok">இச்சை ஆயின ஏழையர்க்கே செய்து அங்கு</p>
<p class="Shlok">இணங்கியே திரிவேனை</p>
<p class="Shlok">இச்சகத்து அரி அயனும் எட்டாததன் </p>
<p class="Shlok">விரைமலர்க் கழல்காட்டி</p>
<p class="Shlok">அச்சன் என்னையும் ஆண்டு கொண்டு</p>
<p class="Shlok-1">அருளிய அற்புதம் அறியேனே. 9</p>
<p class="Shlok">செறியும் இப்பிறப்பு இறப்பிவை</p>
<p class="Shlok">நினையாது செறிகுழலார் செய்யும்</p>
<p class="Shlok">கிறியும் கீழ்மையும் கெண்டையங்</p>
<p class="Shlok">கண்களும் முன்னியே கிடப்பேனை </p>
<p class="Shlok">இறைவன் எம்பிரான் எல்லையில் </p>
<p class="Shlok">லாததன் இணைமலர்க் கழல்காட்டி</p>
<p class="Shlok">அறிவு தந்தெனை ஆண்டுகொண்டு</p>
<p class="Shlok-1">அருளிய அற்புதம் அறியேனே. 10</p>
<p class="Sub-Title">திருச்சிற்றம்பலம்</p>
<p class="Chapter-End para-style-override-4">மாணிக்கவாசகர் அருளிய ‘அற்புதப் பத்து’ முற்றிற்று.<span></span></p>


<p class="Page-Break">॥ ஓம் நமச்சிவாய ॥</p>
<p class="Top-Heading">மாணிக்கவாசகர் திருத்தோணிபுரத்தில் அருளிய</p>
<p class="Heading" id="toc_marker-8">பிடித்த பத்து</p>
<p class="Sub-Title">திருச்சிற்றம்பலம்</p>
<p class="Shlok">உம்பர் கட்கரசே ஒழிவற நிறைந்த</p>
<p class="Shlok">யோகமே ஊற்றையேன் தனக்கு</p>
<p class="Shlok">வம்பெனப் பழுத்தென் குடி முழுதுஆண்டு</p>
<p class="Shlok">வாழ்வென வாழ்வித்த மருந்தே</p>
<p class="Shlok">செம்பொருள் துணிவே சீருடைக் கழலே</p>
<p class="Shlok">செல்வமே சிவ பெருமானே</p>
<p class="Shlok">எம்பொருட்டு உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 1</p>
<p class="Shlok">விடை விடாது உகந்த விண்ணவர்கோவே</p>
<p class="Shlok">வினையனேன் உடைய மெய்ப்பொருளே</p>
<p class="Shlok">முடைவிடாது அடியேன் மூத்தறமண் ஆய்</p>
<p class="Shlok">முழுப்புழுக் குரம்பையிற் கிடந்து</p>
<p class="Shlok">கடைபடாவண்ணம் காத்தெனையாண்ட </p>
<p class="Shlok">கடவுளே கருணைமா கடலே</p>
<p class="Shlok">இடைவிடாது உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 2</p>
<p class="Shlok">அம்மையே அப்பா ஒப்பிலாமணியே</p>
<p class="Shlok">அன்பினில் விளைந்த ஆரமுதே</p>
<p class="Shlok">பொய்ம்மையே பெருக்கிப் பொழுதினைச் சுருக்கும்</p>
<p class="Shlok">புழுத்தலைப் புலையனேன் தனக்குச்</p>
<p class="Shlok">செம்மையே ஆய சிவபதமளித்த</p>
<p class="Shlok">செல்வமே சிவபெருமானே </p>
<p class="Shlok">இம்மையே உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 3</p>
<p class="Shlok">அருளுடைச்சுடரே யளிந்ததோர் கனியே</p>
<p class="Shlok">பெருந்திறலருந்தவர்க் கரசே</p>
<p class="Shlok">பொருளுடைக் கலையே புகழ்ச்சியைக் கடந்த</p>
<p class="Shlok">போகமே யோகத்தின் பொலிவே</p>
<p class="Shlok">தெருள் இடத்து அடியார் சிந்தையுட் புகுந்த </p>
<p class="Shlok">செல்வமே சிவபெருமானே</p>
<p class="Shlok">இருள் இடத்து உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 4</p>
<p class="Shlok">ஒப்புனக்கில்லா ஒருவனே அடியேன்</p>
<p class="Shlok">உள்ளத்துள் ஒளிர்கின்ற ஒளியே</p>
<p class="Shlok">மெய்ப்பதம் அறியா வீறிலியேற்கு</p>
<p class="Shlok">விழுமியது அளித்ததோர் அன்பே</p>
<p class="Shlok">செப்புதற்கரிய செழுஞ் சுடர் மூர்த்தி</p>
<p class="Shlok">செல்வமே சிவபெருமானே</p>
<p class="Shlok">எய்ப்பிடத்து உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 5</p>
<p class="Shlok">அறவையேன் மனமே கோயிலாக் கொண்டாண்டு </p>
<p class="Shlok">அளவிலா ஆனந்தம் அருளிப்</p>
<p class="Shlok">பிறவிவேர் அறுத்தென் குடிமுழுதாண்ட</p>
<p class="Shlok">பிஞ்ஞகா பெரிய எம்பொருளே</p>
<p class="Shlok">திறவிலே கண்ட காட்சியே அடியேன்</p>
<p class="Shlok">செல்வமே சிவபெருமானே</p>
<p class="Shlok">இறவிலே உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 6</p>
<p class="Shlok">பாசவேர் அறுக்கும் பழம்பொருள் தன்னைப்</p>
<p class="Shlok">பற்றும் ஆறு அடியனேற் கருளிப்</p>
<p class="Shlok">பூசனை உகந்தென் சிந்தையுட் புகுந்து</p>
<p class="Shlok">பூங்கழல் காட்டிய பொருளே</p>
<p class="Shlok">தேசுடை விளக்கே செழுஞ்சுடர் மூர்த்தி</p>
<p class="Shlok">செல்வமே சிவபெருமானே</p>
<p class="Shlok">ஈசனே உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 7</p>
<p class="Shlok">அத்தனே அண்டர் அண்டமாய் நின்ற</p>
<p class="Shlok">ஆதியே யாதும் ஈறு இல்லாச்</p>
<p class="Shlok">சித்தனே பத்தர் சிக்கெனப் பிடித்த</p>
<p class="Shlok">செல்வமே சிவபெருமானே </p>
<p class="Shlok">பித்தனே எல்லா உயிருமாய்த் தழைத்துப்</p>
<p class="Shlok">பிழைத்தவை அல்லையாய் நிற்கும்</p>
<p class="Shlok">எத்தனே உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 8</p>
<p class="Shlok">பால் நினைத்தூட்டும் தாயினும் சாலப்</p>
<p class="Shlok">பரிந்து நீபாவியேன் உடைய</p>
<p class="Shlok">ஊனினை உருக்கி உள் ஒளிபெருக்கி</p>
<p class="Shlok">உலப்பிலா ஆனந்தம் ஆய</p>
<p class="Shlok">தேனினைச் சொரிந்து புறம் புறம்திரிந்த</p>
<p class="Shlok">செல்வமே சிவபெருமானே</p>
<p class="Shlok">யானுனைத் தொடர்ந்து சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 9</p>
<p class="Shlok">புன்புலால் யாக்கை புரைபுரை கனியப்</p>
<p class="Shlok">பொன்னெடுங் கோயிலாப் புகுந்தென்</p>
<p class="Shlok">என்பெலாம் உருக்கி எளியை ஆய்ஆண்ட</p>
<p class="Shlok">ஈசனே மாசிலா மணியே</p>
<p class="Shlok">துன்பமே பிறப்பே இறப்பொடு மயக்காம்</p>
<p class="Shlok">தொடக்கெலாம் அறுத்த நற்சோதீ</p>
<p class="Shlok">இன்பமே உன்னைச் சிக்கெனப் பிடித்தேன்</p>
<p class="Shlok-1">எங்கெழுந்து அருளுவது இனியே. 10</p>
<p class="Sub-Title">திருச்சிற்றம்பலம்</p>
<p class="Chapter-End">மாணிக்கவாசகர் அருளிய ‘பிடித்த பத்து’ முற்றிற்று.</p>
<p class="Uwach para-style-override-4">‘நமச்சிவாய வாழ்க! நாதன்தாள் வாழ்க!’<span></span></p>


<p class="Page-Break"> </p>
<p class="First-End-Page-text" id="toc_marker-9">கடைசி பக்கம்</p>



<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">சத்தியவான்<span class="char-style-override-2"> </span>—<span class="char-style-override-2"> </span>சாவித்திரி</p>
<p class="Title-Page---Sub-heading para-style-override-2">(கதைப் பகுதி)</p>
<p class="Title-Page---Book-Name-Hindi" xml:lang="hi-IN">सावित्री और सत्यवान् – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-3">3</span>ந்து<span class="char-style-override-3">4</span>ஶ்ச ஸகா<span class="char-style-override-3">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-3">3</span>யா த்<span class="char-style-override-3">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-3">த்வமேவ ஸர்வம் மம தே<span class="char-style-override-3">3</span>வதே<span class="char-style-override-3">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-4">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading"><span class="char-style-override-4">ஆக்கியோர்</span></p>
<p class="Title-Page---Author-Name">மேன்மைமிகு ஸ்ரீஜயதயால்ஜீ கோயந்தகா</p>
<p class="Title-Page---Gita-Seva-Trust para-style-override-5" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Text para-style-override-6">பகவான் வேதவியாசரைப் பற்றிக் கீழ்கண்ட சுலோகம் சொல்லப்பட்டிருக்கிறது——</p>
<p class="Shlok">அசதுர்வத<span class="char-style-override-5">3</span>நோ ப்<span class="char-style-override-5">3</span>ரஹ்மா த்<span class="char-style-override-5">3</span>விபா<span class="char-style-override-5">3</span>ஹுரபரோ ஹரி: ।</p>
<p class="Shlok para-style-override-6">அபா<span class="char-style-override-5">4</span>லலோசந: ஶம்பு<span class="char-style-override-5">4</span>: ப<span class="char-style-override-5">4</span>க<span class="char-style-override-5">3</span>வாந் பா<span class="char-style-override-5">3</span>த<span class="char-style-override-5">3</span>ராயண: ॥</p>
<p class="Text">‘நான்கு முகங்கள் இல்லாத பிரும்மா; இரண்டு கைகளுடைய மற்றொரு விஷ்ணு; நெற்றிக்கண் இல்லாத சிவபெருமான். அதாவது, அவர் பிரும்மா—விஷ்ணு—மகேசுவர வடிவானவர். இவரே வேதவியாசர்’ என்று பொருள். உலகில் நன்மை பயக்கக்கூடிய, ஆபூர்வமான விஷயங்கள் எத்தனை உள்ளனவோ, அவையனைத்தும் வேதவியாசரால் உமிழப்பட்டவையே — <span class="char-style-override-6">‘வ்யாஸோச்சிஷ்ட்டம் ஜகத்ஸர்வம்’</span>. இத்தகைய வேதவியாச பகவான் ஜீவாத்மாக்கள் நற்கதி அடையும் பொருட்டு மகாபாரதத்தை இயற்றினார். அந்த மகாபாரதத்தினுடைய சுருக்கத்தை ஜீவன்முக்தரும், தத்துவம் உணர்ந்தவரும், இறையடியாரும், மகாபுருஷருமாகிய <span class="char-style-override-6">மேன்மைமிகு ஸ்ரீஜயதயால்ஜீ கோயந்தகா (</span>சேட்ஜீ) [நிறுவனர் — கீதா பிரஸ், கோரக்பூர் (உ.பி)] அவர்கள் ஹிந்தி மொழியில் தந்திருக்கிறார். இவ்விதம் வேதவியாசரின் மூலச்சுவடியில் இருந்தும், சேட்ஜீயால் சுருக்கி எழுதப்பட்டுள்ள மகாபாரதத்திலிருந்தும் அனைவருக்கும் பயன்படக்கூடிய சில கதைகளைத் தந்திருக்கிறோம். அக்கதைகளில் சிறப்பான சக்தி இருப்பதால், அவைகளைப் படிப்பதன் மூலம் ஆன்மீக அன்பர்களுக்கு உயர்ந்த பலன் கிடைக்கிறது. அக்கதைகளிலிருந்து <span class="char-style-override-6">‘சத்தியவான்—சாவித்திரி’</span> என்ற கதை வாசகர்களின் பார்வைக்கு வைக்கப்பட்டுள்ளது. வாசகர்கள் இந்நூலைத் தாங்கள் படிப்பதுடன், பிறரையும் படிக்கச் செய்ய வேண்டும் எனப் பணிவுடன் கேட்டுக் கொள்கிறேன்.</p>
<p class="Right para-style-override-7"><span class="char-style-override-7">—— </span>சுவாமி ராம்ஸுகதாஸ்<span class="char-style-override-8"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">சத்தியவான்<span class="char-style-override-9"> </span>—<span class="char-style-override-9"> </span>சாவித்திரி</p>
<p class="Small-Head" id="toc_marker-3-1">சாவித்திரியின் பிறப்பும், திருமணமும்</p>
<p class="Text para-style-override-6">ஜயத்ரதனை வென்று, அவன் பிடியிலிருந்து திரௌபதியை விடுவித்து அழைத்துக் கொண்டு வந்த பின்னர்<span class="char-style-override-10">‡</span>, தர்மராஜனாகிய யுதிஷ்டிரர், முனிவர் குழாத்துடன் அமர்ந்திருந்தார். மாமுனிவர்களும் பாண்டவர்களுக்கு நேர்ந்த துன்பங்களுக்குத் தமது அனுதாபங்களை அடிக்கடி வெளியிட்டனர். அவர்களில் மார்க்கண்டேய முனிவரைப் பார்த்து, யுதிஷ்டிரர் வினவினார்—— “பெரியீர்! நடந்தது, நடந்து கொண்டிருப்பது, நடக்கப் போவது ஆகிய முக்காலச் செய்திகள் அனைத்தையும் தாங்கள் அறிவீர்கள். தேவரிஷிகளிடையேயும் தங்கள் புகழ் பரவியுள்ளது. என் உள்ளத்தில் உள்ள ஓர் ஐயத்தைத் தங்களிடம் கேட்கிறேன். அதைத் தாங்கள் நீக்க வேண்டும்.</p>
<p class="Foot-Note"><span class="char-style-override-11">‡</span>  பாண்டவர்களின் வனவாசத்தின் போது நடந்த நிகழ்ச்சி குறிப்பிடப்படுகிறது. </p>
<p class="Text">சௌபாக்கியவதியாகிய துருபதகுமாரி வேள்விக் குண்டத்திலிருந்து வெளிப்பட்டவள். ஒரு தாயின் கருப்பையில் ஏற்படும் துன்பத்தை நுகரும் வாய்ப்பு அவளுக்கு நேரவில்லை. அவள் அதைப் பற்றி அறியாதவள். மகாத்மாவாகிய பாண்டுவின் மருமகளாகும் பேற்றினையும் பெற்றவள். இவள் எக்காலத்திலும் பாவங்களையோ, நிந்தனைக்குரிய செயல்களையோ செய்ததில்லை. இவள் அறத்தின் நுட்பம் அறிந்தவள்; அதனைப் பேணிக் காப்பவள். இப்படிப்பட்ட பெண்மணியைப் பாவியாகிய ஜயத்ரதன் கவர்ந்து சென்றான். இந்த அவமானத்தை நாங்கள் கண்களால் காணும்படியாயிற்று. நாங்கள் உற்றார்—உறவினர்களைத் துறந்து, நடுக்காட்டில் வாழ்ந்து கொண்டு, பலவிதமான துன்பங்களை அனுபவித்துக் கொண்டிருக்கிறோம். உலகத்தில் எங்களைப் போன்ற துரதிஷ்டசாலிகளான வேறு மனிதர்களைத் தாங்கள் பார்த்திருக்கிறீர்களா? அல்லது அவர்களைப் பற்றியாவது கேட்டிருக்கிறீர்களா?”</p>
<p class="Text"><span class="char-style-override-6">மார்க்கண்டேயர் கூறினார்——</span> “அரசனே! ஸ்ரீராமச்சந்திர மூர்த்திக்கும்கூட வனவாசம், மனைவியைப் பிரிதல் ஆகிய பெரும் துன்பங்களை அனுபவிக்க நேரிட்டது. அரக்க மன்னனும் துராத்மாவுமான இராவணன் மாயாஜாலம் செய்து, ஆசிரமத்திலிருந்து இராமபிரானின் துணைவியாகிய சீதாதேவியைக் கவர்ந்து சென்றான். அவனுடைய வேலையில் குறுக்கிட்ட ஜடாயுவைக் கொன்றொழித்தான். பின்னர் இராமபிரான் சுக்ரீவனுடைய உதவியால் கடலில் பாலம் அமைத்து, இலங்கை சென்று தனது கூரிய பாணங்களால் இலங்கையைச் சாம்பலாக்கிச் சீதையை மீட்டு வந்தார். பெருந்தோள் படைத்த யுதிஷ்டிரனே! இவ்விதமாக, பண்டைக் காலத்தில், இணையற்ற வீரனான ஸ்ரீராமச்சந்திரன் வனவாசம் செய்ய நேர்ந்ததால், மிகவும் கொடுமையான துன்பத்தை அனுபவித்திருக்கிறார். ஆண்சிங்கமே! நீ க்ஷத்திரியன்; வருத்தம் அடையாதே. நீ, உன்னுடைய தோள்வலியை நம்பி, கண்ணெதிரில் பயன் தரக்கூடிய வழியில் சென்று கொண்டிருக்கிறாய். இதில் அணுவளவும் உன்னிடம் குற்றமில்லை. ஸ்ரீராமச்சந்திரன் தனியாகவே நின்று, அஞ்சத்தக்க ஆற்றல் பெற்றிருந்த இராவணனைப் போரில் கொன்று, ஜானகிதேவியை அழைத்து வந்தார். அவருக்கு உதவி செய்தவர்கள் வெறும் குரங்குகளும் கரடிகளுமே! இந்த விஷயங்களைப் பற்றி, நீ நன்கு சிந்தித்துப் பார்.” இவ்விதம் அறிவாளியாகிய மார்க்கண்டேயர், மன்னர் யுதிஷ்டிரருக்குத் தைரியம் ஊட்டினார். </p>
<p class="Text"><span class="char-style-override-6">யுதிஷ்டிரர் கேட்டார்——</span> “முனிவர்களில் சிறந்தவரே! எனக்கு, திரௌபதியின் பொருட்டு எவ்வளவு வருத்தம் நேர்ந்து வருகிறதோ, அவ்வளவு என் பொருட்டு ஏற்படவில்லை; என் உடன்பிறந்தவர்களாலும் நேர்வதில்லை; அரசை இழந்ததாலும் ஏற்படவில்லை. இவளைப் போன்ற ஒரு கற்புக்கரசியை, தாங்கள் இதற்கு முன் பார்த்ததுண்டா? கேட்டதுண்டா?”</p>
<p class="Text"><span class="char-style-override-6">மார்க்கண்டேயர் கூறினார்——</span> “அரசனே! உயர்குலத்துப் பெண்களுக்கு மிகவும் மங்களத்தைக் கொடுக்கும் ‘கற்பு’ என்னும் நோன்பினை மேற்கொண்டு, அரசகுமாரியான சாவித்திரி எவ்விதம் பெரும் புகழ் பெற்றாளோ, அதை நான் சொல்கிறேன், கேள். மத்ர நாட்டில் ‘அசுவபதி’ என்ற பெயர் கொண்ட மன்னர் இருந்தார். அவர் அறவழி நடப்பவர்; அந்தணர்களை ஆதரிப்பவர்; மிகவும் பரந்த மனம் படைத்தவர்; வாய்மையில் உறுதி கொண்டவர்; புலன்களை வென்றவர்; பெருவள்ளல்; பேரறிவாளி; நாட்டு மக்களின் அன்புக்கு உரியவர்; எல்லா உயிரினங்களின் நலனிலும் ஈடுபாடு கொண்டவர்; பொறுமை மிக்கவர்.</p>
<p class="Text">கட்டுப்பாடுமிக்க இம்மன்னரின் அறம் தவறாத மூத்த மனைவி கருவுற்றாள். உரிய காலத்தில் தாமரை இதழ் போன்ற கண்கள் உள்ள ஒரு பெண் மகவு தோன்றியது. அரசர் மனம் மகிழ்ந்தார். அந்தப் பெண்ணுக்கு ‘ஜாதகர்மா’ முதலிய எல்லாச் சடங்குகளையும் செய்தார். முன்பொரு சமயம் வேள்விக் குண்டத்தில் சாவித்திரி மந்திரத்தைக் கொண்டு ‘அவி’ (தேவர்களுக்கு அளிக்கப்படும் உணவு) அளித்தபோது, சாவித்திரிதேவி திருப்தியடைந்து, அம்மகவை அளித்திருந்தாள். ஆகவே, அந்தணர்களும் அரசரும் அக்குழந்தைக்கு ‘சாவித்திரி’ என்று பெயர் வைத்தார்கள்.</p>
<p class="Text">இலக்குமியே வடிவெடுத்து வந்தாற்போல், அந்தப் பெண் நாளொரு மேனியும் பொழுதொருவண்ணமுமாக வளர்ந்து வந்தாள். உரிய காலத்தில் அவள் மங்கைப் பருவத்தை அடைந்தாள். தன் மகள், மங்கையாகி விட்டதைக் கண்டு, அசுவபதி மன்னர் மிகவும் கவலையில் ஆழ்ந்தார். அவளைப் பெண் கேட்டு எந்த ஆண்மகனும் முன் வராததைக் கண்டு சாவித்திரியிடம் அவர் கூறினார்—— “மகளே! நீ மணப்பருவத்தை அடைந்துவிட்டாய். உன்னை மணந்துகொள்ள, இதுவரையிலும் எந்த ஆண்மகனும் முன்வரவில்லை. ஆகவே, உனக்குத் தகுதியான ஓர் ஆண் மகனை நீயே தேடிக் கொள். ‘திருமணத் தகுதியை அடைந்த பின்னரும் கன்னிகாதானம் செய்து கொடுக்காத தந்தை நிந்தனைக்குரியவர்; மாதவிடாய்க்குப் பின் மனைவியோடு உறவு கொள்ளாத கணவன் இகழ்ச்சிக்கு உரியவன்; கணவனை இழந்து கைம்மை அடைந்த அன்னையைக் காப்பாற்றாத மைந்தன் தூற்றத்தக்கவன்’ என்பது அறநூல்களின் ஆணை. அதனால், விரைவிலேயே ஒரு மணமகனைத் தேடிக்கொள். அவ்வாறு நீ செய்தால்தான், தேவதைகளின் பார்வையில் நான் குற்றவாளியாக மாட்டேன்.” மகளிடம், இவ்வாறு உரைத்த மன்னர், தனது முதிய அமைச்சர்களிடம், “நீங்கள் வாகனங்களில் ஏறி சாவித்திரியுடன் செல்லுங்கள்” என்று ஆணையிட்டார்.</p>
<p class="Text">தவச்செல்வியான சாவித்திரி, சிறிது தயக்கத்திற்குப் பின் தந்தையின் ஆணையை ஏற்றுக் கொண்டாள். அவரது பாதங்களைப் பணிந்து, தங்கமயமான தேரில் எறி, முதிய அமைச்சர்களுடன் மணாளனைத் தேடுவதற்காகப் புறப்பட்டுச் சென்றாள். அவள், ராஜரிஷிகளின் அழகிய தவச்சாலைகளுக்குச் சென்றாள். மரியாதைக்குரிய அம்முதியவர்களின் பாதங்களைப் பணிந்தாள். பின்னர், ஒவ்வொன்றாக மற்றைய தவச்சாலைகளுக்கும் பயணம் மேற்கொண்டாள். இவ்விதம் அவள், எல்லாப் புண்ணியத் தலங்களிலும் உத்தமமான அந்தணர்களுக்குத் தானங்கள் செய்து, பல நாடுகளிலும் சுற்றிக் கொண்டிருந்தாள்.</p>
<p class="Text">அரசே! ஒரு நாள், மத்ர நாட்டு மன்னராகிய அசுவபதி, தனது கொலுமண்டபத்தில் தேவரிஷி நாரதருடன் பேசிக் கொண்டிருந்தார். அதே நேரத்தில் அமைச்சர்கள் புடை சூழ, எல்லாப் புண்ணியத்தலங்களையும் சுற்றி முடித்த சாவித்திரி தன் தந்தையின் மாளிகையை அடைந்தாள். அங்கு நாரதரோடு தனது தந்தை அமர்ந்திருப்பதைக் கண்டு, இருவரது பாதங்களையும் பணிந்தாள். அவளைக் கண்டதும் நாரதர் கேட்டார்—— ‘மன்னா! தங்களுடைய மகள் எங்கு சென்றிருந்தாள்? இப்போது எங்கிருந்து வருகிறாள்? இவள் மங்கைப் பருவத்தை அடைந்துவிட்டாள். அப்படியும் இவளுக்கு ஏன் இன்னும் திருமணம் ஆகவில்லை?’</p>
<p class="Text"><span class="char-style-override-6">அசுபவதி பதிலுரைத்தார்——</span> “இவளை, தன் மணவாளனைத் தேர்ந்தெடுக்கும் பணி நிமித்தமாக அனுப்பியிருந்தேன். இவள் இன்று திரும்பி வந்திருக்கிறாள். தாங்களே, ‘எந்த மணாளனைத் தேர்ந்தெடுத்திருக்கிறாய்?’ என்று இவளிடம் கேளுங்கள். எல்லாவற்றையும் விவரமாகக் கூறு” என்று தந்தை உரைத்ததும், அவருடைய சொற்களுக்கு மதிப்பளித்து சாவித்திரி சொன்னாள்—— “சால்வ நாட்டில் ‘த்யுமத்ஸேனர்’ என்ற பெயர் கொண்ட கீர்த்தி வாய்ந்த, அறம் தவறாத மன்னர் இருந்தார். எக்காரணத்தாலோ அவர் பார்வையிழந்து விட்டார். அவர் கண்களை இழந்ததாலும், அவரது மகன் சிறுவனாக இருந்ததாலும், அவருடைய பழைய எதிரியான அண்டை நாட்டு மன்னன், அந்தச் சமயத்தைப் பயன்படுத்தி, அவருடைய அரசைப் பறித்துக் கொண்டான். அதனால், அந்த மன்னர் குழந்தையாயிருந்த மகனுடனும் மனைவியுடனும் காட்டுக்குச் சென்றார். அங்கு கடுமையான விரதங்களை அனுஷ்டித்து தவ வாழ்வினை மேற்கொண்டார். தற்போது வனத்திலிருக்கும் அவரது குமாரரான சத்தியவான் எனக்குத் தகுந்தவர். நான் எனது் உள்ளத்தில் அவரையே கணவராக வரித்துவிட்டேன்.”</p>
<p class="Text"><span class="char-style-override-6">இதைக் கேட்டு நாரதர் கூறினார்——</span> “அரசே! மிகவும் வருத்தமாக இருக்கிறது. சத்தியவானைப் பற்றித் தெரிந்து கொள்ளாமல், அவன் நற்குணங்கள் நிரம்பியவன் என்று எண்ணித் தன் கணவராக நிச்சயித்துவிட்டதில், சாவித்திரி பெருந்தவறிழைத்துவிட்டாள். சத்தியவானின் தகப்பனார் உண்மை பேசுகிறார்; தாயும் அப்படியே. அதனால்தான் அந்தணர்கள் அவனுக்கு ‘சத்தியவான்’ என்று பெயரிட்டார்கள்.”</p>
<p class="Text"><span class="char-style-override-6">அரசர்——</span> “அது சரி. தன்னுடைய தகப்பனாரின் அருமந்த ராஜகுமாரன் சத்தியவான், பொலிவு பொருந்தியவனாகவும் அறிவுடையவனாகவும் பொறுமைசாலியாகவும் வீரசூரனாகவும் இருக்கிறானா, இல்லையா?”</p>
<p class="Text"><span class="char-style-override-6">நாரதர்——</span> “த்யுமத்ஸேனருடைய அந்த வீர மைந்தன், சூரியனைப் போல் ஒளிபொருந்தியவன்; தேவகுரு பிருகஸ்பதிக்கு நிகரான அறிவு படைத்தவன்; இந்திரனையொத்த வீரன்; பூமாதேவியைப் போன்று பொறுமையுள்ளவன்; தானம் கொடுப்பதில் ரந்திதேவருக்கு நிகரானவன்; உசீனரருடைய குமாரரான சிபிக்கு நிகரான அந்தண்மையும் சத்தியவாக்கும் உடையவன்; யயாதியைப் போன்று தனிப் பெருமை கொண்டவன்; நிலவைப் போல கண்ணுக்கு அழகன்; அசுவினீ குமாரர்களைப் போல இணையற்ற பேரழகு படைத்தவன். அவன் புலன்களை வென்றவன்; இளகிய இயல்புடையவன்; சூர—வீரன்; உண்மை பேசுபவன்; மற்றவர்களுடன் மரியாதையாகப் பழகுபவன்; பொறாமையற்றவன்; வெட்கப்படுபவன்; ஒளி பொருந்தியவன். நேர்மை அவனிடம் நிரந்தரமாகக் குடி கொண்டிருக்கிறது என்றும், அவனிடம் அதனுடைய அசைக்க முடியாத நிலைபேறு ஏற்பட்டிருக்கிறது என்றும், தவத்திலும் ஒழுக்கத்திலும் சிறந்த அந்தணப் பெரியோர்கள் சுருக்கமாக அவனைப் பற்றிக் கூறுகிறார்கள்.”</p>
<p class="Text"><span class="char-style-override-6">அசுவபதி கூறினார்——</span> “பகவானே! அவன் எல்லா நற்குணங்களும் நிரம்பியவன் என்று தாங்கள் சொல்கிறீர்கள். அவனிடம் ஏதேனும் குறைகள் இருக்குமானால், அவைகளையும் இப்போது எனக்குத் தெரிவிக்க வேண்டும்.”</p>
<p class="Text"><span class="char-style-override-6">நாரதர் கூறினார்——</span> “அவனிடம் ஒரே ஒரு குறைதான் இருக்கிறது. அதனால், அவனுடைய நற்குணங்களெல்லாம் அமுங்கிப் போகின்றன. எவ்வளவு முயன்றாலும் அந்தக் குறையை நீக்க முடியாது. அதைத் தவிர, அவனிடம் வேறு குறை எதுவுமில்லை. இன்றிலிருந்து ஓர் ஆண்டுக்குப் பிறகு, சத்தியவானின் ஆயுள் முடிந்துவிடும்; அவன் உடலை விட்டுவிடுவான் — என்பதே அந்தக் குறை.”</p>
<p class="Text"><span class="char-style-override-6">அப்போது மன்னர், சாவித்திரியிடம் கூறினார்——</span> “சாவித்திரி! இங்கு வா. பார், நீ மறுபடி சென்று வேறொரு வரனைத் தேடப் புறப்படு. தேவரிஷி நாரதர், ‘சத்தியவான் குறைந்த ஆயுள் உள்ளவன்’ என்று கூறுகிறார். அவன் ஒரு வருடத்திற்குப் பின்னால் உடலைவிட்டு விடுவானாம்.”</p>
<p class="Text"><span class="char-style-override-6">சாவித்திரி உரைத்தாள்——</span> “தந்தையே! மரம்—கல் ஆகியவற்றின் துண்டுகள் ஒரு முறைதான் அவற்றிலிருந்து தனியே போகின்றன; கன்னிகாதானம் ஒரு முறைதான் செய்யப்படுகிறது; ‘நான் கொடுத்துவிட்டேன்’ என்ற சங்கல்பமும் ஒரு முறைதான் கூறப்படுகிறது — இந்த மூன்று விஷயங்களும் ஒரு முறை மட்டுமே நிகழ்கின்றன. எவரை, என் கணவராக ஒரு முறை நான் நிச்சயித்து விட்டேனோ, அவர் நீண்ட ஆயுள் பெற்றிருந்தாலும், குறைந்த ஆயுள் பெற்றிருந்தாலும், குணங்கள் பொருந்தியவரோ அல்லது அற்றவரோ, அவரே என் கணவர் ஆவார். வேறு எந்த ஆண்மகனையும் கணவனாக ஏற்க, நான் உடன்பட மாட்டேன். எந்த ஒரு செயலும் முதலில் மனத்தால் நிச்சயிக்கப்படுகிறது. பின்னர், வாய்மொழியால் கூறப்படுகிறது. அதற்குப் பிறகு செயலாற்றுவதன் மூலம் நிறைவு பெறுகிறது. ஆகவே, என்னைப் பொறுத்தமட்டில் என் மனமே சான்று.”</p>
<p class="Text"><span class="char-style-override-6">நாரதர்——</span> “அரசே! உன்னுடைய புதல்வி சாவித்திரியின் பேச்சில் ஓர் உறுதி தென்படுகிறது. ஆதலால், இவளை எவ்விதமாக முயன்றாலும், இந்த அறச்செயலிலிருந்து அசைக்க முடியாது. சத்தியவானிடம் உள்ள நற்குணங்கள் வேறு எந்த ஆண்மகனிடமும் கிடையாது. அதனால், நீங்கள் அவளைக் கன்னிகாதானம் செய்து கொடுப்பதே நல்லது என்று எனக்கும் தோன்றுகிறது.”</p>
<p class="Text"><span class="char-style-override-6">அரசர்——</span> “தாங்கள் கூறியது மிகவும் சரியே. எவ்வழியிலும் அதனைத் தவிர்க்க முடியாது. ஆகவே, நான் அப்படியே செய்கிறேன். எனக்குத் தாங்கள்தான் குரு.”</p>
<p class="Text para-style-override-6">பின்னர், கன்னிகாதான விஷயத்தில் நாரதரின் ஆணையைச் சிரமேற்கொண்டு, அசுவபதி மன்னர் திருமணத்திற்குத் தேவையான பொருள்களைச் சேகரித்தார். முதிய அந்தணர்கள் மற்றும் புரோகிதர்களுடன் கூட எல்லா வேதநெறிச் சடங்கு வல்லுநர்களையும் அழைத்துக் கொண்டு, ஒரு நன்னாளில் கன்னிகையுடன் புறப்பட்டார். மன்னர் த்யுமத்ஸேனரின் குடில் அமைந்துள்ள புனிதக்காட்டை அடைந்ததும், அந்தணர்களுடன் சேர்ந்து கால்நடையாகவே அந்த ராஜரிஷியின் அருகில் சென்றார். அங்கே, ஒரு சால மரத்தின் கீழே குசாசனத்தில் அமர்ந்திருந்த, பார்வையிழந்த மன்னர் த்யுமத்ஸேனரைக் கண்டார். அசுவபதி மன்னர், ராஜரிஷியாகிய த்யுமத்ஸேனரை உரிய முறையில் மரியாதை செய்து அடக்கமான சொற்களில், தன்னைப் பற்றிய விவரங்களையும் அவருக்குக் கூறினார். அறம் அறிந்த ராஜரிஷி <span class="char-style-override-10">‡</span>அர்க்கியமும் <span class="char-style-override-10">§</span>ஆஸனமும் அளித்து மன்னரை உபசரித்தார். “கூறுங்கள், எதன் பொருட்டுத் தாங்கள் இங்கே எழுந்தருளியுள்ளீர்கள்” என்று வினவினார்.</p>
<p class="Foot-Note para-style-override-8"><span class="char-style-override-11">‡</span>  அர்க்கியம் — கை கழுவத் தரப்படும் நீர்</p>
<p class="Foot-Note"><span class="char-style-override-11">§</span>  ஆஸனம் — இருக்கை</p>
<p class="Text"><span class="char-style-override-6">அப்போது அசுவபதி கூறினார்——</span> “ராஜரிஷியே! சாவித்திரி என்ற பெயருடைய அழகிய புதல்வி எனக்கு இருக்கிறாள். அவளைத் தாங்கள், தங்களது நெறிப்படி, தங்கள் மருமகளாக ஏற்றுக் கொள்ள வேண்டும்.”</p>
<p class="Text"><span class="char-style-override-6">த்யுமத்ஸேனர் கூறினார்——</span> “நாங்கள் அரசை இழந்து நிற்கிறோம். இங்கே காட்டில் கட்டுப்பாடுகள் நிறைந்த தவசிகளைப் போன்று வாழ்க்கையைக் கழித்து வருகிறோம். தங்களது அருமை மகள் இவ்வளவு துன்பங்களையும் பொறுத்துக் கொள்ளத்தக்கவள் அல்லள். அவள், இங்கே ஆசிரமத்தில், காட்டு வாழ்க்கையின் துன்பங்களைப் பொறுத்துக் கொண்டு எவ்வாறு இருப்பாள்?”</p>
<p class="Text"><span class="char-style-override-6">அசுவபதி கூறினார்——</span> “அரசே! சுகமும் துக்கமும் வந்து—போகக் கூடியவை என்பதை நானும் என் புதல்வியும் அறிவோம். என்னைப் போன்ற ஒரு மனிதரிடம், தாங்கள் இம்மாதிரியாகப் பேசலாகாது. நான், முற்றிலுமாக நிச்சயம் செய்து கொண்டுதான் தங்களிடம் வந்திருக்கிறேன்.”</p>
<p class="Text"><span class="char-style-override-6">த்யுமத்ஸேனர் கூறினார்——</span> “மன்னா! முன்பே தங்களுடன் உறவு கொள்ளவேண்டும் என்று விரும்பியிருந்தேன். ஆனால், என் அரசை இழந்துவிட்டதனால், என்னுடைய எண்ணத்தைக் கைவிட்டேன். என்னுடைய பழைய ஆசை, இப்போது நிறைவேறத்தான் வேண்டும் என்றால் அப்படியே நடக்கட்டும். தாங்கள், நான் விரும்பும் விருந்தினர்.”</p>
<p class="Text">அதன் பின்னர், அந்த ஆசிரமத்தில் வசித்துக் கொண்டிருந்த எல்லா அந்தணர்களையும் அழைத்து, இரு மன்னர்களும் முறைப்படி விவாகச் சடங்கினைச் செய்வித்தார்கள்; இயன்ற அளவுக்கு மணமக்களுக்கு ஆபரணம் முதலியவற்றையும் கொடுத்தார்கள். பின்னர், அசுவபதி மன்னர் மிக்க மகிழ்ச்சியுடன் தன் மாளிகைக்குத் திரும்பி வந்தார். எல்லா நல்லியல்புகளும் நிரம்பிய மனைவியை அடைந்ததால், சத்தியவானுக்குப் பெருமகிழ்ச்சி உண்டாயிற்று. தன் மனதுக்குப் பிடித்த கணவனை அடைந்ததால், சாவித்திரிக்கும் மிகவும் ஆனந்தம் உண்டாயிற்று. தந்தை சென்ற பிறகு, சாவித்திரி எல்லா நகைகளையும் கழற்றி வைத்தாள்; மரவுரியையும் காவி உடையையும் அணிந்துகொண்டாள். அவளுடைய பணிவிடை, குணம், வினயம், அடக்கம், எல்லோருடைய விருப்பத்திற்கும் இசைந்தவண்ணம் காரியம் செய்தல் ஆகியவற்றால் எல்லோருக்கும் மிகவும் திருப்தி ஏற்பட்டது. தன் கைகளாலேயே பணிவிடை செய்தல், அணிகலன்—ஆடைகள் அளித்தல் முதலியவற்றால் மாமியாரையும், அடக்கமான சொற்கள், தேவதைகளுக்கு அளிக்கப்படும் உபசாரங்கள் முதலியவற்றால் மாமனாரையும் மகிழ்ச்சியுறச் செய்தாள்.</p>
<p class="Text">இவ்விதமே, இனியமொழி, வேலைத்திறன், அமைதி, தனித்திருக்கையில் பணிவிடை ஆகியவற்றால் கணவனை இன்புறச் செய்தாள். இவ்வாறாக, அந்த ஆசிரமத்தில் இருந்து கொண்டு, தவம் இயற்றிக் கொண்டிருந்த நிலையில் காலம் கழிந்து கொண்டிருந்தது.</p>


<p class="Page-Break"> </p>
<p class="Small-Head" id="toc_marker-3-2">சாவித்திரியின் முயற்சியால் சத்தியவான் உயிர் பிழைத்தல்</p>
<p class="Text">பல நாட்கள் சென்றன. சத்தியவான் மரணமடைய வேண்டிய அந்த நேரமும் இறுதியாக வந்தே விட்டது. சாவித்திரி ஒவ்வொரு நாளாக எண்ணிக் கொண்டே வந்தாள். அவள் உள்ளத்தில் நாரதரின் சொற்கள் நிலைத்திருந்தன. அன்றைய தினத்திலிருந்து நான்காவது நாளில், அவன் இறக்க வேண்டும் என்பது தெரிந்தவுடன், அவள் மூன்று நாள் நோன்பினை மேற்கொண்டு, இரவு—பகலாக அசையாமல் உட்கார்ந்திருந்தாள். நாளைய தினம் அன்புக் கணவரின் உயிர் இறுதி யாத்திரையைத் தொடங்கப் போகிறது — இந்தக் கவலையுடன் உட்கார்ந்திருந்தபடியே சாவித்திரி இரவைக் கழித்தாள்.</p>
<p class="Text">மறுநாள், ‘அந்த நாள் இன்றுதான்!’ என்று எண்ணி, சூரியதேவனின் கிரணங்கள் பரவும்போதே, தன்னுடைய தினசரி கடமைகளை முடித்துவிட்டு, சுடர்விடும் அக்னியில் ஆகுதிகள் அளித்தாள். பின்னர் அந்தணர், பெரியோர், வயோதிகர், மாமனார், மாமியார் ஆகியோரை வரிசையாக வணங்கி, புலன்களை அடக்கிக் கைகூப்பி நின்றாள். அந்தத் தவச்சாலையில் வசித்துக் கொண்டிருந்த எல்லாத் தவசிகளும் ‘கைம்மை’ அடையா தன்மையைக் குறிப்பிடும் நல்லாசிகள் அளித்தார்கள். சாவித்திரியும் தவசிகளின் அந்தச் சொற்களைக் கேட்டு, தியான யோகத்தில் நிலைபெற்று, ‘அவ்விதமே ஆகுக’ என்று எண்ணியபடி ஏற்றுக் கொண்டாள். இந்த நேரத்தில், சத்தியவான் தோளில் கோடாரியை வைத்துக் கொண்டு, காட்டிலிருந்து சுள்ளிகளைக் கொண்டு வருவதற்குத் தயாரானான்.</p>
<p class="Text"><span class="char-style-override-6">அப்போது சாவித்திரி——</span> “தாங்கள் தனியாகப் போக வேண்டாம்; நானும் தங்களுடன் வருகிறேன்” என்றாள்.</p>
<p class="Text"><span class="char-style-override-6">சத்தியவான் கூறினான்——</span> “அன்பே! இதற்கு முன் ஒருபொழுதும் நீ காட்டுக்குள் சென்றதில்லை. காட்டுக்குச் செல்லும் பாதை மிகவும் கடினமானது. உண்ணாநோன்பு இருந்ததால், நீ மிகவும் பலம் குறைந்திருக்கிறாய். அப்படியிருக்கையில், இந்த மோசமான பாதையில் எவ்வாறு கால்நடையாய் வருவாய்?”</p>
<p class="Text"><span class="char-style-override-6">சாவித்திரி கூறினாள்——</span> “உபவாசம் இருந்ததால் என்னிடம் எவ்விதத் தொய்வோ, களைப்போ இல்லை. தங்களுடன் செல்வதற்கு மனம் மிகவும் துடிப்புடன் இருக்கிறது. ஆகவே, தாங்கள் தடுக்காதீர்கள்.”</p>
<p class="Text"><span class="char-style-override-6">சத்தியவான் கூறினான்——</span> “காட்டுக்குப் போவதில் உனக்கு ஆர்வமிருந்தால், உனக்கு எது நல்லதாகப் படுகிறதோ, அதைச் செய்வதற்கு நான் தயார். ஆனால், தாய்—தந்தையரின் அனுமதியையும் பெற்றுக் கொள்.”</p>
<p class="Text"><span class="char-style-override-6">சாவித்திரி, தன்னுடைய மாமனார்—மாமியாரை வணங்கிச் சொன்னாள்——</span> “என்னுடைய யஜமானர், பழம் முதலியன கொண்டு வருவதற்குக் காட்டுக்குப் புறப்பட்டுக் கொண்டிருக்கிறார். நீங்கள் இருவரும் எனக்கு அனுமதி அளிப்பீர்களேயானால், இன்று நானும் அவருடன் செல்ல விரும்புகிறேன்.”</p>
<p class="Text"><span class="char-style-override-6">இதைக் கேட்டதும் த்யுமத்ஸேனர் கூறினார்——</span> “தகப்பனாரால் கன்னிகாதானம் செய்யப்பட்டு, நமது மருமகளாக இந்த ஆசிரமத்தில் வசிக்க ஆரம்பித்த நாளிலிருந்து, எந்த ஒரு விஷயத்திற்காகவும், சாவித்திரி என்னை வேண்டிக் கொண்டதாக நினைவே இல்லை. ஆகவே, இன்றைக்கு இவளது விருப்பத்தை நிறைவேற்ற வேண்டும். நல்லது, குழந்தாய்! நீ சென்று வா. போகிற வழியில் சத்தியவானைக் கவனித்துக் கொள்.”</p>
<p class="Text">இவ்விதமாக, தனது மாமனார்—மாமியாரின் அனுமதியைப் பெற்று புகழ்ச்சிக்குரிய சாவித்திரி, தனது பதிதேவருடன் புறப்பட்டுச் சென்றாள். மேற்பார்வைக்கு அவள் சிரித்துக் கொண்டிருப்பதைப் போல தோன்றினாலும், அவளுடைய உள்ளத்தில் துக்கத்தின் சுவாலை கனன்று கொண்டிருந்தது. வீர சத்தியவான், முதலில் தன் மனைவியோடு கூடப் பழங்களைப் பறித்து, ஒரு கூடையை நிரப்பினான். பிறகு, அவன் விறகு வெட்டத் தொடங்கினான். மரத்தை வெட்டிக் கொண்டேயிருந்ததால் கடினமான வேலை காரணமாக, அவனுக்கு வியர்வை தோன்றியது. அதனால், தலைவலியும் ஏற்பட்டது.</p>
<p class="Text">இங்ஙனம் வலி ஏற்பட்டதும், அவன் சாவித்திரியிடம் சென்று கூறினான்—— “அன்பே! இன்றைக்கு விறகு வெட்டும் சிரமத்தால், என்னுடைய தலையில் வலி ஆரம்பித்திருக்கிறது. எல்லா அங்கங்களிலும் இருதயத்திலும் சூடு உண்டாகியிருக்கிறது. எனக்கு உடம்பு சரியில்லை என்று படுகிறது. என் தலையில் யாரோ ஈட்டியினால் துளைப்பதுபோல் வலி ஏற்படுகிறது. மங்களமானவளே! இப்போது நான் உறங்க விரும்புகிறேன். ஆனால், உட்காருவதற்குக்கூட என்னிடம் சக்தியில்லை.”</p>
<p class="Text">இதைக் கேட்டதும் சாவித்திரி, தன் கணவனை நெருங்கி வந்தாள். அவன் தலையைத் தன் மடியில் வைத்துக்கொண்டு அமர்ந்தாள். நாரதருடைய சொற்களை நினைவுகூர்ந்து, அந்த நாழிகை, விநாடி, நாள் குறித்து சிந்திக்கத் தொடங்கினாள். இவ்வளவில், அங்கே அவளுக்கு ஓர் ஆண் தென்பட்டான். அவன் செந்நிற ஆடை அணிந்திருந்தான்; தலையில் மகுடம் இருந்தது; மிகவும் ஒளியுடன் பளிச்சிட்டதால், சூரியனே உருவெடுத்து வந்தாற்போல் தோன்றியது. அவனுடைய சரீரம் கருமையாகவும் அழகாகவும் இருந்தது; கண்கள் செக்கச்செவேலென்று இருந்தன; கையில் பாசக்கயிறு இருந்தது; பார்ப்பதற்கு மிகவும் அச்சம் ஊட்டுபவனாக இருந்தான்.</p>
<p class="Text">அவன் சத்தியவான் அருகில் வந்து நின்று அவனையே பார்த்துக் கொண்டிருந்தான். அவனைக் கண்டதுமே சாவித்திரி, தன் கணவரின் தலையை மெதுவாகத் தரையில் வைத்துவிட்டு, விரைவாக எழுந்து நின்றாள். அவளுடைய நெஞ்சம் படபடக்க ஆரம்பித்தது. அவள் மிகவும் துயரமடைந்து, கைகளைக் கூப்பிக் கொண்டு கூறினாள்—— “தாங்கள் ஏதோ ஒரு தேவதை என்று எனக்குத் தோன்றுகிறது. ஏனென்றால், தங்களுடைய சரீரம் மனிதர்களுடையதைப் போல் இல்லை. தாங்கள் விரும்பினால் தாங்கள் யார்? என்பதையும், என்ன செய்ய விரும்புகிறீர்கள்? என்பதையும் கூறுங்கள்.”</p>
<p class="Text"><span class="char-style-override-6">யமராஜன் கூறினார்——</span> “சாவித்திரி! நீ கற்புடையவள்; (உண்டிச்சுருங்கல் முதலான) தவம் இயற்றுபவள். அதனால், நான் உன்னுடன் பேசுகிறேன். நீ, என்னை யமராஜன் என்று அறிவாய். உன்னுடைய கணவன், அரசகுமாரனான சத்தியவானின் ஆயுள் முடிந்துவிட்டது. இப்பொழுது, இவனைப் பாசக்கயிற்றால் கட்டி எடுத்துச் செல்லப் போகிறேன். இதைத்தான் நான் செய்ய விரும்புகிறேன்.”</p>
<p class="Text"><span class="char-style-override-6">சாவித்திரி——</span> “பகவான்! மனிதர்களை எடுத்துச் செல்வதற்குத் தங்களுடைய தூதர்கள் வருவதுதான் வழக்கம் என்று கேள்விப்பட்டிருக்கிறேன். இங்கு தாங்களே நேரில் எழுந்தருளியுள்ளீர்களே?”</p>
<p class="Text"><span class="char-style-override-6">யமராஜன்——</span> “சத்தியவான் அறநெறியாளன்; இனிய வடிவினன்; குணக்கடல். இவன் உயிரைக் கவர்ந்து வர என் தூதர்களுக்கு அருகதையில்லை. அதனால், நானே நேரில் வந்திருக்கிறேன்.”</p>
<p class="Text">இதைத் தொடர்ந்து, யமராஜன் பலவந்தமாக சத்தியவானின் உடம்பிலிருந்து கட்டைவிரல் அளவுள்ள ஜீவனைப் பாசத்தால் பிணைத்து வெளியே எடுத்தார். அதை எடுத்துக் கொண்டு அவர் தெற்குத் திசையை நோக்கிச் செல்லத் தொடங்கினார். உடனே, துக்கத்தால் பீடிக்கப்பட்ட சாவித்திரியும், யமராஜனுக்குப் பின்னால் சென்றாள்.</p>
<p class="Text"><span class="char-style-override-6">இதைக் கண்டு யமராஜன் கூறினார்——</span> “சாவித்திரி! நீ திரும்பிச் செல். இவனுக்கு (உடலிலிருந்து உயிர் நீங்கியபின் செய்யவேண்டிய) இறுதிச் சடங்குகளைச் செய். நீ, பதிசேவை என்னும் கடனிலிருந்து விடுபட்டு விட்டாய். கணவனைத் தொடர்ந்து நீ எவ்வளவு தூரம் வரலாமோ, அவ்வளவு தொலைவு வந்துவிட்டாய்.”</p>
<p class="Text"><span class="char-style-override-6">சாவித்திரி——</span> “என் கணவருடைய உயிர் எங்கு எடுத்துச் செல்லப்படுமோ, அல்லது அவர் தானாகவே எங்கு செல்கிறாரோ, அங்கு நானும் போகத்தான் வேண்டும். இதுவே சனாதன தர்மம், தவம், குருபக்தி, பதிபக்தி, நோன்பு இருப்பது. அத்துடன் தங்களது அருள் காரணமாக, என்னுடைய பிரவேசம் எங்கும் தடை செய்யப்பட முடியாதது.”</p>
<p class="Text"><span class="char-style-override-6">யமராஜன்——</span> “சாவித்திரி! உன்னுடைய குரல், பேச்சு, மெய்ப்பாடு மற்றும் தர்க்கபூர்வமான சொற்களைக் கேட்டு நான் மிகவும் மகிழ்கிறேன். சத்தியவானின் உயிர் நீங்கலாக, வேறு எந்த வரம் வேண்டுமானாலும் கேள். உனக்கு எல்லாவிதமான வரங்களையும் கொடுப்பதற்கு நான் தயாராக இருக்கிறேன்.”</p>
<p class="Text"><span class="char-style-override-6">சாவித்திரி——</span> “என்னுடைய மாமனார், அரசை இழந்து, காட்டில் வசித்துக் கொண்டிருக்கிறார். அவருடைய கண்களும் போய்விட்டன. தங்கள் அருளால் அவருக்குப் பார்வை கிடைக்க வேண்டும். அவர் வலிமையுள்ளவராகவும், அக்னியையும் சூரியனையும் போல ஒளிமிக்கவராகவும் திகழவேண்டும்.”</p>
<p class="Text"><span class="char-style-override-6">யமராஜன் கூறினார்——</span> “நற்குணம் கொண்டவளே! நான், உனக்கு இந்த வரத்தை அளிக்கிறேன். நீ சொன்னபடியே நடக்கும் வழிநடையால், நீ தளர்ந்து விட்டாய் என்று தோன்றுகிறது. இப்போதே நீ திரும்பிச் செல். இல்லையென்றால் நீ மேலும் களைத்து விடுவாய்.”</p>
<p class="Text"><span class="char-style-override-6">சாவித்திரி கூறினாள்——</span> “கணவருக்கு அருகில் இருக்கும்போது எனக்கு எப்படித் தளர்ச்சி ஏற்படும்? உயிரினும் உயர்ந்த என் கணவர் எங்கு இருக்கிறாரோ, அதுவே எனக்கும் நிரந்தரமான உறைவிடம். தேவேஸ்வரனே! தாங்கள் என் கணவரை எந்த இடத்திற்கு எடுத்துச் செல்கிறீர்களோ, அங்கே எனக்கும் இடம் கிடைக்க வேண்டும். இதைத் தவிர, இன்னொரு விஷயம் கேளுங்கள். பெரியோர்களை ஒருமுறை சந்திப்பதுகூட, மிகவும் விரும்பத்தக்கது. அதைக் காட்டிலும் சிறந்தது, அவர்களுடன் நட்புக் கொள்வது. நல்லோர் இணக்கம், ஒருபோதும் பயன் தராமல் போகாது. ஆகவே, எப்போதும் மேன்மக்களுடனேயே இருக்க வேண்டும்.”</p>
<p class="Text"><span class="char-style-override-6">யமராஜன்——</span> “சாவித்திரி! நீ சொல்லிய நன்மொழிகள், என் மனத்திற்கு மிகவும் உகந்தவையாக உள்ளன. அவை அறிவாளிகள் அறிவைக்கூட வளரச் செய்யும். ஆகவே, சத்தியவானின் உயிர் நீங்கலாக, உனக்கு வேறொரு வரத்தையும் தருகிறேன், கேள்.”</p>
<p class="Text"><span class="char-style-override-6">சாவித்திரி——</span> “அறிவு படைத்த என் மாமனாரிடமிருந்து முன்பு பறித்துச் செல்லப்பட்ட அரசு, தானாகவே அவருக்குக் கிடைக்க வேண்டும். அவர் தன் அறக்கடமைகளை விட்டுவிடக்கூடாது — இதுவே, நான் தங்களிடம் வேண்டும் இரண்டாவது வரம்.”</p>
<p class="Text"><span class="char-style-override-6">யமராஜன்——</span> “மன்னர் த்யுமத்ஸேனர் விரைவிலேயே தானாகவே அரசைப் பெறுவார். தன்னுடைய கடமைகளையும் விட்டுவிட மாட்டார். சரி, உன்னுடைய ஆசை நிறைவேறிவிட்டது. நீ திரும்பிச் செல். வீணாக, உன் உடல் நலத்தைக் கெடுத்துக் கொள்ளாதே!”</p>
<p class="Text"><span class="char-style-override-6">சாவித்திரி——</span> “தேவனே! தாங்கள் எல்லா மக்களையும் நியமத்துடன் அடக்கி வைத்துள்ளீர்கள். அவர்களை நியமனம் செய்து (கட்டுப்பாட்டுக்குள் வைத்து), அவர்கள் விரும்பும் பயனையும் அளிக்கிறீர்கள். அதனால்தான், தாங்கள் ‘யமன்’ (கட்டுப்படுத்துபவர்) என்ற பெயரால் புகழ் பெற்றுள்ளீர்கள். ஆகவே, நான் சொல்வதைக் கொஞ்சம் கேளுங்கள். மனம்—மொழி—செயல்களால் அனைத்து உயிர்களிடத்தும் வஞ்சகம் இல்லாமை, அன்பு செய்தல், தானம் கொடுத்தல் ஆகியவை மேலோர்களின் தொன்மையான அறம். அநேகமாக, எல்லா மக்களும் இப்படித்தான் இருக்கிறார்கள். எல்லா மனிதர்களும் தம்மால் முடிந்த அளவுக்கு இனிமையாகப் பழகுகிறார்கள். ஆனால் மேலோர்கள், தம்மிடம் வரும் எதிரியிடம்கூட கருணை காட்டுகிறார்கள்.”</p>
<p class="Text"><span class="char-style-override-6">யமராஜன்——</span> “மங்களமானவளே! தாகம் கொண்டவன், தண்ணீர் கிடைத்தால் எப்படி மகிழ்ச்சியடைவானோ, அப்படியே உன் பேச்சு மகிழ்ச்சியைக் கொடுப்பதாக இருக்கிறது. சத்தியவானின் உயிர் நீங்கலாக, உனக்கு விருப்பமான இன்னொரு வரமும் பெற்றுக் கொள்.”</p>
<p class="Text"><span class="char-style-override-6">சாவித்திரி——</span> “என்னுடைய தந்தை அசுவபதி மன்னருக்குப் புதல்வர்கள் இல்லை. அவருடைய குலம் ஓங்கச் செய்யும் முறைப்படி நூறு பிள்ளைகள் உண்டாக வேண்டும் — இதனை, எனது மூன்றாவது வரமாகக் கேட்கிறேன்.”</p>
<p class="Text"><span class="char-style-override-6">யமராஜன்——</span> “அரச குமாரியே! உனது தந்தையின் குலத்தை வளர்ச்சி செய்யும்வண்ணம் ஒளிபொருந்திய நூறு மக்கள் உண்டாவார்கள். சரி, உன்னுடைய விருப்பம் நிறைவேறியது அல்லவா? நீ திரும்பிப் போ. அதிக தூரம் வந்துவிட்டாய்.”</p>
<p class="Text"><span class="char-style-override-6">சாவித்திரி——</span> “கணவரின் அருகில் இருப்பதால், இது ஒன்றும் தொலைவாகவே படவில்லை. என் மனம்தான் வெகுதூரத்திற்கு ஓடிக் கொண்டிருக்கிறது. நான், இப்போது கூறப்போவதைத் தயவு செய்து கேட்டருள வேண்டும். தாங்கள் ‘விவஸ்வான்’ எனப்படும் சூரியதேவரின் குமாரராதலால், சான்றோர்கள் தங்களை ‘வைவஸ்வதன்’ என்று அழைக்கிறார்கள். தாங்கள், வேண்டியவர்—வேண்டாதவர் என்ற வேற்றுமையின்றி, அனைவருக்கும் ஒரே மாதிரியாக நீதி வழங்குகிறீர்கள். அதனாலேயே, அனைத்து மக்களும் அறத்தைக் கடைப்பிடிக்கிறார்கள். எனவே, தாங்கள் ‘தர்மராஜன்’ என்று அழைக்கப்படுகிறீர்கள். மேலும், மனிதன் மகான்களிடம் நம்பிக்கை வைக்கும் அளவுக்குத் தன்மேலும் நம்பிக்கை வைப்பதில்லை. ஆகவே, அனைவரிலும் மகான்களிடம் அதிக அன்பு செலுத்த விரும்புகிறான். எல்லா ஜீவன்களுக்கும் நல்லிதயம் காரணமாகவே நம்பிக்கை உண்டாகிறது. மகாத்மாக்களிடம் அதிகமான நற்பண்புகள் இருப்பதாலேயே, அனைத்து மக்களும் மகாத்மாக்களிடம் விசேஷமான நம்பிக்கை வைத்துள்ளார்கள்.”</p>
<p class="Text"><span class="char-style-override-6">யமராஜன்——</span> “பெண்ணே! நீ கூறிய விஷயங்களை, உன்னைத் தவிர, வேறு எவரிடமிருந்தும் நான் கேட்டதில்லை. அதனால், நான் மிகவும் மகிழ்கிறேன். சத்தியவானின் உயிர் நீங்கலாக, வேறு எதையேனும் நான்காவது வரமாகக் கேள். இங்கிருந்து திரும்பிப் போ.”</p>
<p class="Text"><span class="char-style-override-6">சாவித்திரி——</span> எனக்கு சத்தியவான் மூலமாக, குலத்தை வளர்க்கிறவர்களும், பெருவலிமை பெற்றவர்களும், வீரம் நிரம்பியவர்களுமான சொந்தப் பிள்ளைகள் நூறு பேர் உண்டாக வேண்டும். இதுவே எனது நான்காவது வரம்.</p>
<p class="Text"><span class="char-style-override-6">யமராஜன்——</span> பெண்ணே! உனக்கு உடல் வலிமையும் பேராற்றலும் நிறைந்த நூறு புதல்வர்கள் உண்டாவார்கள். உனக்கு மிகவும் ஆனந்தம் உண்டாகும். சரி, இப்போது நீ திரும்பிப் போ.</p>
<p class="Text"><span class="char-style-override-6">சாவித்திரி——</span> மகான்களின் சிந்தனை—செயல்பாடுகள் எப்போதும் அறத்திலேயே நிலைபெற்றுள்ளதால், அவர்கள் ஒருபோதும் துன்பமோ, துயரமோ கொள்வதில்லை. நல்லோர்களுடன் நல்லோர் சந்திப்பு வீண்போவதில்லை. மகான்களிடமிருந்து மகான்களுக்கு ஒருபோதும் அச்சம் ஏற்படுவதில்லை. நல்லோர்கள், தமது வாய்மையின் ஆற்றலால் சூரியனைக்கூடத் தம் அருகே அழைக்க வல்லவர் ஆவார்கள். தமது தவத்தின் சக்தியாலே மண்ணுலகைத் தாங்கிக் கொண்டிருக்கிறார்கள். மகான்கள், சென்றுவிட்ட—வரப்போகிறவைகளின் நிலைக்களன். மகான்களோடு கூடியிருக்கும் மகான்கள் துயரப்படுவதில்லை. நித்தியமான இந்த நல்ல பழக்க—வழக்கங்கள், மகான்களால் கடைப்பிடிக்கப்பட்டு வருகின்றன. இவ்வாறு புரிந்து கொண்டு மகான்கள் பரோபகாரம் செய்கிறார்கள். அதற்குமாறாக, எந்த உதவியையும் எதிர்பார்ப்பதில்லை.</p>
<p class="Text"><span class="char-style-override-6">யமராஜன்——</span> கற்புச்செல்வி! பொருள் பொதிந்ததும், உள்ளம் கவர்வதும், அறம் சார்ந்ததுமான மொழிகளை நீ கூறி வருகிறாயே! அதைக் கேட்கக் கேட்க, உன்னிடம் எனக்குள்ள ஆர்வம் மேன்மேலும் பெருகுகிறது. இணையில்லாத ஒரு வரத்தை, இப்போது என்னிடம் கேட்பாயாக.</p>
<p class="Text"><span class="char-style-override-6">சாவித்திரி——</span> மதிப்பிற்குரியவரே! எனக்குப் பிள்ளைகள் பிறப்பார்கள் என்று வரம் கொடுத்திருக்கிறீர்களே! அது கணவனோடு சேர்ந்து குடும்பம் நடத்தாவிட்டால், எப்படி சாத்தியமாகும்? ஆதலால், இப்போது நான் கேட்கும் வரம் இதுதான். இவர் (சத்தியவான்) உயிர் பிழைக்கட்டும். அவ்விதம் நேர்ந்தால்தான், தங்கள் வாக்கு சத்தியமாகும். ஏனென்றால், கணவர் இல்லாமல் நான் இப்போது மரணத்தின் வாயில் வீழ்ந்து கிடக்கிறேன். கணவர் இல்லாமல் எனக்கு எப்படி சௌக்கியம் கிடைக்கும்?</p>
<p class="Text">நான் அதற்கு ஆசைப்படவில்லை. கணவர் இல்லாமல் நான் தேவலோகத்தையும் விரும்பவில்லை. கணவர் இல்லாமல் பெரும் செல்வம் கிடைத்தாலும், அது எனக்குத் தேவையில்லை. கணவர் இல்லாமல் நான் உயிர் வாழவும் விரும்பவில்லை. தாங்கள்தான் எனக்கு நூறு புதல்வர்கள் உண்டாகும் வரத்தை அளித்துள்ளீர்கள். அப்படியும் என் கணவரை எடுத்துச் சென்று கொண்டிருக்கிறீர்கள். ஆகவே, இப்போது நான் கேட்கும் — இவர் (சத்தியவான்) ‘உயிர் பிழைக்கட்டும்’ என்ற — வரத்தைக் கொடுத்தால், தங்கள் வாக்கும் சத்தியமாகும்.</p>
<p class="Text">இதைக் கேட்டு, சூரிய குமாரரான யமன் மிகவும் மகிழ்ந்து, “அப்படியே ஆகுக” என்று சொல்லியபடி, சத்தியவானைப் பாசப் பிணைப்பிலிருந்து விடுவித்தார். பின்னர், அவர் சாவித்திரியிடம் கூறினார்—— “குலம் விளங்க வந்த நல்லாளே! எடுத்துக் கொள். உன் கணவனை நான் விட்டுவிடுகிறேன். இனிமேல் இவன் எப்போதுமே நோயற்றவனாக இருப்பான். நீ, இவனை வீட்டுக்கு அழைத்துச் செல். இவனுடைய எல்லா ஆசையும் நிறைவேறும். இவன், உன்னோடு நானூறு ஆண்டுகள் வாழ்க்கை நடத்துவான். அறநூல்களில் விதிக்கப்பட்டுள்ள வேள்விகளைச் செய்து உலகத்தில் புகழ் பெறுவான். இவன் மூலமாக, உன் வயிற்றில் நூறு பிள்ளைகள் பிறப்பார்கள்.” இவ்விதம் சாவித்திரிக்கு வரம் கொடுத்து, அவளைத் திருப்பி அனுப்பி விட்டு, பேராற்றல் கொண்ட தர்மராஜன் தன் உலகுக்குச் சென்றார்.</p>
<p class="Text">யமராஜன் சென்றதும், தன் கணவரை அடைந்த சாவித்திரி, சத்தியவானின் உயிரற்ற உடல் கிடந்த இடத்திற்கு வந்தாள். கணவர் தரையில் இருப்பதைக் கண்டு, அவரருகில் அமர்ந்து, அவருடைய தலையை எடுத்துத் தன் மடிமீது வைத்துக் கொண்டாள். சிறிது நேரத்திற்குப் பின் சத்தியவானின் உடலில் உயிர்த் துடிப்பு ஏற்பட்டது. பல நாட்கள் வெளியூரில் தங்கிவிட்டு, அப்போதுதான் திரும்பி வந்தவனைப்போல, அன்போடு சாவித்திரியைப் பார்த்துப் பேசத் தொடங்கினான்.</p>
<p class="Text"><span class="char-style-override-6">சத்தியவான் கூறினான்——</span> “நான் ரொம்ப நேரமாகத் தூங்கிக் கொண்டிருந்திருக்கிறேனே, என்னை ஏன் எழுப்பவில்லை? என்னைப் பிடித்து இழுத்துக் கொண்டு போன அந்த கறுப்பு மனிதன் யார்?”</p>
<p class="Text"><span class="char-style-override-6">சாவித்திரி கூறினாள்——</span> “ஆண்களிற்சிறந்தவரே! தாங்கள் வெகுநேரம் என் மடியில் தூங்கியிருக்கிறீர்கள். அந்தக் கறுப்பர்தான், மக்களுக்குத் தண்டனை வழங்குகிற தேவசிரேஷ்டராகிய பகவான் யமன். அவர், தன் உலகுக்குப் போய்விட்டார். பாருங்கள், சூரியன் மறைந்துவிட்டது; இருள் கனத்துக் கொண்டிருக்கிறது. அதனால், என்னென்ன நடந்ததோ, அனைத்தையும் நாளை சொல்கிறேன். இப்போது நீங்கள் எழுந்து, தாய்—தந்தையரைப் பார்க்கப் புறப்படுங்கள்.”</p>
<p class="Text"><span class="char-style-override-6">சத்தியவான்——</span> “அது சரி, புறப்படு. இங்கு பார். இப்போது எனக்குத் தலைவலியும் இல்லை; உடலின் எந்தப் பகுதியிலும் வேதனையும் இல்லை. என்னுடைய உடம்பு முழுவதும் நன்றாக ஆனது போல் இருக்கிறது. உன்னுடைய உதவியால், என் தாய்—தந்தையரை விரைவிலேயே பார்க்க முடியும் என்று நினைக்கிறேன். அன்பே! நான் என்றைக்குமே தாமதமாக ஆசிரமத்திற்குப் போனதில்லை. சூரியன் மறைவதற்கு முன்பே நான் வெளியே செல்வதை, தாயார் தடுத்துவிடுவார். பகல் வேளையிலும்கூட ஆசிரமத்தை விட்டு நான் வெளியே போனால், என் தாய்—தந்தையர் கவலையில் மூழ்கிவிடுவார்கள். நெஞ்சம் துடிக்க, ஆசிரமவாசிகளை உடன் அழைத்துக் கொண்டு என்னைத் தேடி வந்து விடுவார்கள். அதனால், மங்களமானவளே! பார்வையற்ற என் தந்தை, அவருடைய பணிவிடையில் ஆழ்ந்துள்ள பலம் குறைந்த சரீரம் படைத்த என்னுடைய தாய் — இவர்கள் குறித்து நான் கவலைப்படும் அளவுக்கு, என் உடலைப் பற்றிக்கூடக் கவலைப்படவில்லை. மதிப்பிற்குரியவர்களும், மிக்க புனிதமானவர்களுமான என்னுடைய தாய்—தந்தையர், என் பொருட்டு இன்று எவ்வளவு தவித்துப் போயிருப்பார்கள். என்னுடைய தாய்—தந்தையர் உயிருடன் உள்ளவரைதான் நானும் உயிரை வைத்துக் கொண்டிருப்பேன்.”</p>
<p class="Text">கணவரின் சொற்களைக் கேட்டபடியே சாவித்திரி எழுந்து நின்றாள். சத்தியவானைத் தூக்கி நிறுத்தி, தனது இடது தோளில் அவனது கையை வைத்து, தனது வலது கையால் அவனுடைய இடுப்பை அணைத்தவாறு அவனோடு நடந்தாள்.</p>
<p class="Text"><span class="char-style-override-6">சத்தியவான் கூறினான்——</span> “அச்சம் கொண்டவளே! நான், இந்தப் பாதையில்தான் தினமும் போய் வருவது வழக்கமாதலால், இந்த வழியை நன்றாக அறிவேன். மரங்களுக்கிடையில் இப்போது நிலவொளியும் வீசுகிறது. காலையில் நாம் எந்த வழியாகப் பழம் பறித்துக் கொண்டு வந்தோமோ, அதுவும் வந்துவிட்டது. பழக்கமான இந்த வழியிலேயே போகலாம்; வேறு கவலை எதுவும் வேண்டாம். நானும் இப்போது நன்றாகிவிட்டேன்; பலமும் வந்துவிட்டது. தாய்—தந்தையரை உடனே பார்க்க வேண்டும் போல் இருக்கிறது.”</p>
<p class="Text para-style-override-9">இப்படி சாவித்திரியிடம் சொல்லிக் கொண்டே, அவன் ஆசிரமத்தை நோக்கி விரைவாகச் செல்லத் தொடங்கினான்.<span></span></p>


<p class="Page-Break"> </p>
<p class="Small-Head" id="toc_marker-3-3">த்யுமத்ஸேனரின் மனக்கவலை; சாவித்திரி—சத்தியவான் ஆசிரமம் அடைதல்; த்யுமத்ஸேனர் அரசைப் பெறுதல்</p>
<p class="Text"><span class="char-style-override-6">மார்க்கண்டேயர் கூறினார்——</span> அரசே! இதனிடையில், த்யுமத்ஸேனருக்குப் பார்வை வந்துவிட்டது. அவரால் எல்லாப் பொருட்களையும் பார்க்க முடிந்தது. அருமை மகன் வராததால் அவருக்கு மிகவும் கவலை ஏற்பட்டது. அரசி சைப்யாவுடன் அந்தத் தவச்சாலை முழுவதும் சுற்றித் தேடினார். அங்கு குடில்களில் இருந்த எல்லா அந்தணப் பெரியோர்களும் வந்து, அவர்களுக்குத் தைரியம் கூறி, அவரது ஆசிரமத்தில் விட்டுச் சென்றனர். அங்கே மிகவும் முதிய அந்தணர்கள், பண்டைக் காலத்திய மன்னர்களின் பலவகைப்பட்ட கதைகளைக் கூறித் தைரியம் அளித்தார்கள்.</p>
<p class="Text">அவர்களில் ‘ஸுவர்ணன்’ என்ற பெயருடைய அந்தணர் இருந்தார். அவர் எப்பொழுதும் உண்மையே பேசுபவர். அவர் கூறினார்—— “சத்தியவானின் மனைவி சாவித்திரி, தவம், புலனடக்கம், நல்லொழுக்கம் ஆகியவற்றைக் கடைப்பிடிப்பவள். அதனால், அவன் நிச்சயமாக உயிரோடிருப்பான்.”</p>
<p class="Text"><span class="char-style-override-6">இன்னோர் அந்தணர் ‘கௌதமர்’ கூறினார்——</span> “அங்கங்களோடு வேதங்களை நான் பயின்றிருக்கிறேன்; கடுமையான தவங்களும் செய்திருக்கிறேன்; அத்துடன், வாலிபப் பருவத்தில் பிரம்மசரியம் காத்திருக்கிறேன்; குருதேவரையும் அக்னிதேவரையும் திருப்தி செய்திருக்கிறேன். இத்தகைய தவத்தின் சக்தியால், மற்றவர்களின் மனத்தில் உள்ள விஷயங்களை, நான் அறிந்து கொள்ள முடியும். அதனால், என் பேச்சைச் சத்தியமாகக் கொள்ளுங்கள். சத்தியவான் நிச்சயம் உயிரோடிருக்கிறான்.”</p>
<p class="Text"><span class="char-style-override-6">தொடர்ந்து மற்ற முனிவர்களும் கூறினர்——</span> “சத்தியவானின் மனைவி சாவித்திரியிடம் கைம்மை எய்தாத் தன்மையைக் குறிக்கும் எல்லா மங்கள லட்சணங்களும் விளங்குகின்றன. அதனால் சத்தியவான் உயிரோடிருக்கிறான்.”</p>
<p class="Text"><span class="char-style-override-6">தால்ப்யர் கூறினார்——</span> “பாருங்கள்! உங்களுக்குப் பார்வை கிடைத்துவிட்டது. நோன்பு காத்த சாவித்திரி (அதனை முடித்துவிட்டதற்கு அறிகுறியான) பாரணை செய்யாமலே சத்தியவானுடன் சென்றிருக்கிறாள். அதனால், அவன் கட்டாயம் உயிருடன் இருக்கத்தான் வேண்டும்.” </p>
<p class="Text">சத்தியம் பேசுகிற முனிவர்கள் த்யுமத்ஸேனரிடம் இவ்வாறு கூறியதும், அவர்களுடைய உரைகளை ஏற்று, அவர் உறுதி பெற்றார். சிறிது நேரத்திற்குள்ளாகவே சத்தியவானுடன் கூட சாவித்திரி வந்து சேர்ந்தாள். அவர்கள் இருவரும் மகிழ்ச்சியுடன் ஆசிரமத்திற்குள் நுழைந்தார்கள். அவர்களைக் கண்டதும் அந்தணர்கள் கூறினார்கள்—— “ஓ மன்னரே! உங்களுக்கு மகன் கிடைத்துவிட்டான்; கண்களும் கிடைத்துவிட்டன!” பின், சத்தியவானை நோக்கி, “நீ மனைவியோடு போனாய். ஏன், விரைவில் திரும்பி வரவில்லை? ஏன், இவ்வளவு தாமதம்? அப்படி என்ன இடைஞ்சல் வந்துவிட்டது? அரசகுமாரனே! இன்றைய தினம் நீ, எங்களையும் உன் பெற்றோரையும் மிகவும் கவலையில் ஆழ்த்திவிட்டாய். என்ன காரணம்? என்றே எங்களுக்குத் தெரியவில்லை. அனைத்தையும் விவரமாகச் சொல்” என்று வினவினார்கள்.</p>
<p class="Text"><span class="char-style-override-6">சத்தியவான்——</span> தந்தையின் அனுமதியைப் பெற்று, நான் சாவித்திரியுடன் சென்றேன். காட்டில் விறகு வெட்டிக் கொண்டிருக்கும்போது தலைவலி உண்டாயிற்று. அந்த நேரத்தில், அந்த வேதனையால் நான் வெகு நேரம் தூங்கிவிட்டேன் போலிருக்கிறது. அவ்வளவு நேரம், அதற்கு முன் நான் தூங்கியதே இல்லை. இப்போது உங்களுக்கெல்லாம் எந்தக் கவலையும் வேண்டாம். இதன் காரணமாகத்தான் நாங்கள் வருவதில் தாமதமாகிவிட்டது; வேறொன்றுமில்லை.</p>
<p class="Text"><span class="char-style-override-6">கௌதமர்——</span> சத்தியவான்! உன்னுடைய தந்தை த்யுமத்ஸேனருக்கு திடீரென்று இன்று பார்வை கிடைத்துவிட்டது. இவற்றுக்கான உண்மையான காரணத்தை நீ அறியாய்; சாவித்திரியால் கூற முடியும். சாவித்திரி! நாங்கள் உன்னை உன்னுடைய தனிப் பண்புகள் காரணமாக, சாட்சாத் சாவித்திரிக்கு (பிரம்மாணி—பிரம்மசக்திக்கு) இணையாகவே கருதுகிறோம். உனக்கு கடந்தகால—எதிர்கால விஷயங்களைப் பற்றிய ஞானம் உண்டு. நீ இதற்கான காரணத்தை நிச்சயமாக அறிவாய். எங்களுக்கு அதைக் கேட்கும் விருப்பம் இருக்கிறது. ரகசியம் இல்லை என்றால் எங்களுக்குக் கொஞ்சம் சொல்.</p>
<p class="Text"><span class="char-style-override-6">சாவித்திரி——</span> நீங்கள் என்ன நினைத்துக் கொண்டிருக்கிறீர்களோ, அது மெய்தான். தங்களுடைய கருத்துக்கள் பொய்யாகப் போகமாட்டா. என்னைப் பற்றிய விஷயமும் தங்களிடமிருந்து ஒளிக்கப்படவில்லை. அதனால், எது உண்மையோ, அதனைச் சொல்கிறேன்; செவிசாய்த்து அருளுங்கள். ‘ஒரு குறிப்பிட்ட நாளில் என் கணவரின் மரணம் நேரும்’ என்று நாரத முனிவர், என்னிடம் கூறியிருந்தார். இன்றைய தினம்தான் அந்த நாள். அதனால்தான் இவரைத் தனியாகக் காட்டுக்குச் செல்ல விடவில்லை.</p>
<p class="Text">இவர் தூங்கிக் கொண்டிருந்தபோது, யமராஜனே நேரில் வந்து, இவரைக் கட்டி எடுத்துக் கொண்டு தெற்கு திசையை நோக்கிச் சென்றார். நான், மெய் நிறைந்த மொழிகளால், அந்த தேவசிரேஷ்டரைத் துதித்தேன். அதனால், மனம் மகிழ்ந்த அவர் எனக்கு ஐந்து வரங்கள் கொடுத்தார். அவற்றைக் கேளுங்கள். மாமனாருக்குக் கண்ணும் அரசும் கிடைக்கவேண்டும் என்று இரண்டு வரங்கள்; என் தந்தைக்கு நூறு பிள்ளைகள் பிறக்கவேண்டும், எனக்கு நூறு பிள்ளைகள் கிடைக்கவேண்டும் என்று இரண்டு வரங்கள்; ஐந்தாவது வரத்தினால் என் கணவர் சத்தியவானுக்கு நானூறு ஆண்டு ஆயுள் கிடைத்திருக்கிறது. கணவர் உயிர் வாழ வேண்டும் என்பதற்காகவே, நான் இந்த நோன்பை அனுஷ்டித்தேன். விளக்கமான காரணத்தை இப்போது தங்களிடம் தெரிவித்துவிட்டேன்.</p>
<p class="Text"><span class="char-style-override-6">ரிஷிகள் கூறினார்கள்——</span> நங்காய்! நீ நல்லொழுக்கமும், விரதங்களில் பற்றும், புனிதமான பழக்கங்களும் உள்ளவள். நீ நற்குடியில் பிறந்துள்ளாய். மன்னர் த்யுமத்ஸேனரின் துன்புற்ற குடும்பம் இருள் சூழ்ந்த பள்ளத்தில் மூழ்கிக் கொண்டிருந்த வேளையில், நீ அதைக் காப்பாற்றிவிட்டாய்.</p>
<p class="Text"><span class="char-style-override-6">மாமுனிவர் மார்க்கண்டேயர் கூறலுற்றார்——</span> அரசனே! (தர்மபுத்திரனே!) அங்கு கூடியிருந்த முனிவர்கள் எல்லோரும், பெண்குலத்தின் மணியான சாவித்திரியை இவ்வாறெல்லாம் பாராட்டிவிட்டு, அரசர்—அரசகுமாரர் (த்யுமத்ஸேனர்—சத்தியவான்) அனுமதியைப் பெற்று, உற்சாகம் நிரம்பிய மனத்துடன் தத்தம் குடில்களுக்குச் சென்றார்கள்.</p>
<p class="Text">மறுநாள், சால்வ நாட்டின் அரசுப் பணியாளர்கள் எல்லோரும் வந்து, “அங்கே மன்னனாக இருந்தவனை, அவனுடைய அமைச்சர்களே கொன்றுவிட்டார்கள்; அவனுடைய உதவியாளர்களையும் உறவினர்களையும்கூட உயிருடன் விட்டு வைக்கவில்லை. விரோதிகளின் படை முழுவதும் ஓடிப் போய்விட்டது. எல்லாக் குடிமக்களும் இந்த விஷயத்தில் ஒருமனதாக இருக்கிறார்கள்—— ‘அவருக்குப் பார்வை இருந்தாலும் சரி, இல்லாவிட்டாலும் சரி, அவரே நமது மன்னர் என்று.’ அரசே! இவ்வாறு உறுதி ஏற்பட்ட பின்னரே, எங்களை இங்கே அனுப்பியிருக்கிறார்கள். நாங்கள், தங்களுக்காக வாகனங்களையும், நால்வகைப் படைகளையும் கொண்டு வந்திருக்கிறோம். தங்களுக்கு மங்களம் உண்டாகுக! தாங்கள் அருள்கூர்ந்து இப்போதே புறப்பட வேண்டும். நகரத்தில் தங்களது வெற்றியும் வருகையும் அறிவிக்கப்பட்டுவிட்டது. தாங்கள், தங்கள் முன்னோர்களின் அரியணையில் நெடுங்காலம் நிலைபெறுவீர்களாக” என்று த்யுமத்ஸேனரிடம் கூறினார்கள்.</p>
<p class="Text">பார்வையைப் பெற்று, நலமான உடலுடன் விளங்கும் த்யுமத்ஸேனரைக் கண்டு, அவர்கள் அனைவரது கண்களும் வியப்பால் மலர்ந்தன. எல்லோரும் அவருக்குத் தலைவணங்கி மரியாதை செலுத்தினார்கள். அரசர், ஆசிரமத்திலுள்ள வயோதிக அந்தணர்களை நமஸ்கரித்து, அவர்களால் உரியவண்ணம் பதில் மரியாதை செய்ய பெற்று, தனது தலைநகரை நோக்கிச் செல்லலானார். அங்கு போய்ச் சேர்ந்ததும் புரோகிதர்கள் மிக்க மகிழ்ச்சியுடன் அவருக்கு முடிசூட்டினார்கள்; சத்தியவானை இளவரசராக்கினார்கள். பின்னர், வெகுகாலம் சென்று, போரில் புறமுதுகு காட்டாத வீரசூரர்களான நூறு பிள்ளைகள் சாவித்திரியிடம் உண்டானார்கள். இவ்விதமே, மத்ர நாட்டு மன்னரான அசுவபதியின் அரசி மாளவியின் வயிற்றில் நூறு புதல்வர்கள் தோன்றினார்கள். இவ்வாறாக, தன்னுடைய தாய்—தந்தையர், மாமனார்—மாமியார், கணவர் ஆகியோரின் குலத்தை இக்கட்டிலிருந்து மீட்டுவிட்டாள். இதுபோலவே சாவித்திரியைப் போன்று நல்லொழுக்கம், உற்றோரால் விரும்பத்தக்க இயல்பு, மங்களப் பண்புகள் படைத்துள்ள திரௌபதி, உங்கள் அனைவரையும் கைதூக்கிவிடுவாள்.”</p>
<p class="Text para-style-override-9"><span class="char-style-override-6">வைசம்பாயனர் புகன்றார்——</span> அரசே! இவ்வாறு மார்க்கண்டேயரால் அறிவுறுத்தப்பட்ட மாமன்னர் யுதிஷ்டிரர், சோக—தாபங்களிலிருந்து விடுபட்டு, காம்யகவனத்தில் வசிக்கத் தொடங்கினார். இந்த மிகப் புனிதமான சாவித்திரியின் வரலாற்றை மிகவும் ஆர்வத்துடன் கேட்பவர்கள், தமது எல்லா விருப்பங்களும் நிறைவேறப் பெற்று மகிழ்வர். அவர் ஒருபோதும் துயரம் அடைய மாட்டார்.<span></span></p>


<p class="Page-Break"> </p>
<p class="First-End-Page-text" id="toc_marker-4">கடைசி பக்கம்</p>



<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">விதுர நீதி</p>
<p class="Title-Page---Top-heading">மகாபாரதம் — உத்யோக பர்வம்</p>
<p class="Title-Page---Sub-heading">(33 முதல் 40வது அத்தியாயம் வரை)</p>
<p class="Title-Page---Book-Name-Hindi" xml:lang="hi-IN">विदुरनीतिः – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading">தமிழாக்கம்</p>
<p class="Title-Page---Author-Name para-style-override-2"><span class="char-style-override-3">பிரும்மவித்யரத்னா</span></p>
<p class="Title-Page---Author-Name"><span class="char-style-override-4">வைத்ய</span><span class="char-style-override-3"> </span>S.V. ராதாகிருஷ்ண சாஸ்திரிகள்</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">நூல் அறிமுகம்</p>
<p class="Text">இதிகாசங்களில் ஒன்றான மகாபாரதத்தின் நடுமணிகளில் ஒன்றான <span class="char-style-override-5">‘விதுர நீதி’</span>யைத் தமிழ் உரைநடையில் வெளியிட இறையருள் முன் வந்துள்ளது.</p>
<p class="Text">விதியால் அமைந்த வாழ்க்கை முறையில், முயற்சிக்கு முக்கிய இடம் உண்டு. மகாபாரதத்தில் வியாசர் கொடுத்துள்ள விளக்கம் பின்வருமாறு—— ‘விதி என்பது அழிக்க முடியாத சிறு நெருப்புத்துண்டாக மனிதனிடம் ஒட்டிக் கொண்டுள்ளது. சென்ற பிறவிகளில் மனிதனின் முயற்சியும் செயலுமாக இருந்தவற்றின் பின்விளைவே விதி. செய்த செயலின் பின்விளைவைச் செய்தவனே அனுபவிப்பான். அந்த நெருப்புத்துண்டு, அனுகூலமான நல்வினையின் விளைவாக இருக்குமேயாகில், அதனைத் தூண்டி, தக்க எரிபொருள் தந்து பெரிதுபடுத்தலாம். அதுவே கெட்ட வினையின் விளைவாயின் அதனைத் தூண்டாமலும், தானே அது பெருக விடாமலும், சூழ்நிலையால் அது அடங்கியே இருக்குமாறும், தன் செயல்முறையை அமைத்துக் கொள்வதே விவேகம். தீவினையைத் தூண்டுகிற தீச்செயல்களில் ஈடுபடாமல், அதற்கெதிரான நல்வினை பயக்கின்ற செயல்களில் ஈடுபட, அது (அந்த நெருப்புத் துண்டு) அடங்கிவிடும். கெட்ட வினை பயன்தர முனையும்போது, உள்மனம் அதன் வசப்படாமல், உறுதியுடன் நற்செயலில் ஈடுபடும்படி சூழ்நிலை அமைத்து, நன்முயற்சி மேற்கொள்ள வேண்டும்.</p>
<p class="Text">பீஷ்மர், மகாபாரதத்தில் விதியும் மதியும் பற்றி, தர்மபுத்திரருக்குத் தந்துள்ள மற்றொரு குறிப்பும் கவனத்திற்குரியது. விதி வலியதா? மனித முயற்சி வலியதா? என்ற கேள்விக்கு வியாசர் விடை தருகிறார்——</p>
<p class="Shlok">யதா<span class="char-style-override-6">2</span> பீ<span class="char-style-override-6">3</span>ஜம், விநா க்ஷேத்ரம், உப்தம் ப<span class="char-style-override-6">4</span>வதி நிர்ப<span class="char-style-override-6">3</span>லம் ।</p>
<p class="Shlok">ததா<span class="char-style-override-6">2</span> புருஷகாரேண விநா தை<span class="char-style-override-6">3</span>வம் ந ஸித்<span class="char-style-override-6">4</span>யதி ॥</p>
<p class="Shlok para-style-override-5">க்ஷேத்ரம் புருஷகாரஸ்து தை<span class="char-style-override-6">3</span>வம் பீ<span class="char-style-override-6">3</span>ஜமுதா<span class="char-style-override-6">3</span>ஹ்ரு॒தம் ।</p>
<p class="Text">மனிதனின் முயற்சி வயலாகும். விதி விதையாகும். வயலின்றி விதை முளைக்க இயலாது. அதுபோன்று விதியும். (இப்பிறவியில் மனிதன் செய்கிற) முயற்சியால்தான் நிறைவுறுகிறது.</p>
<p class="Shlok">அக்ரு॒த்வா மாநுஷம் கர்ம யோ தை<span class="char-style-override-6">3</span>வமநுவர்ததே ।</p>
<p class="Shlok para-style-override-5">வ்ரு॒தா<span class="char-style-override-6">2</span> ஶ்ராம்யதி ஸம்ப்ராப்ய பதிம் க்லிப<span class="char-style-override-6">3</span>மிவாங்க<span class="char-style-override-6">3</span>நா ॥</p>
<p class="Text">மனிதன், தான் முயற்சி செய்யாமல் விதியைப் பின்பற்றுவானாயின், அவனது உழைப்பு வீணேயாகும் — நபுஞ்சகனைக் கணவனாகப் பெற்ற மனைவிபோல்.</p>
<p class="Text">சிறு நெருப்பும் காற்றால் விசிறப்பட்டுப் பெரிதாகிவிடும். அதுபோல், விதி (இன்றைய) செயலால் வளர்கிறது. எண்ணெய் குறைந்ததும் விளக்கு அணைவது போல், முயற்சி குறைந்ததும் விதி அணைந்துவிடும். அதனால், விடாமுயற்சியின் பலனை உணர்ந்து, விதியை அனுகூலமாக்கச் செயல் தொடங்கி, விதியும் முயற்சியும் ஒன்றுக்கொன்று உதவ, வாழ்க்கை மேனிலையடைகிறது (சாந்தி பர்வம், அத். 6).</p>
<p class="Text">இதற்கான அறிவுத்தெளிவை, புலனடக்க முறையை நன்கு வாழ்ந்து உண்மை கண்ட பெரியோர் உபதேசிக்கின்றனர். ‘விதுர நீதி’ முதலியவை அத்தகைய உபதேச நூல்கள். இவை நூலளவில் கற்கப்பட்டு, வெளியறிவு நிலையில் நின்றுவிடாமல் செரிக்கப் பெற்று, தனதாக்கப் பெற்ற சுய அறிவின் உள்ளுணர்வாக, உள்மனத் தூண்டலாகப் பதிந்தால் வாழ்க்கை சிறப்புறும்.</p>
<p class="Text">ஒருவனை வழிகாட்டி அழைத்துச் செல்வதே நீதி. சுக்கிரர், சாணக்கியர், காமந்தகர் முதலியவர்கள் தனித்து நீதி சாஸ்திரம் எழுதியுள்ளனர். விதுர நீதியும் அத்தகைய நூல்களில் ஒன்று. விதுர நீதிக்கு ஒரு தனிப்பட்ட சிறப்புண்டு. மகாபாரதத்தின் நடுவில் உத்யோக பர்வத்தில் இது இடம் பெறுகிறது. ஸ்ரீமத் பகவத்கீதையானது பீஷ்ம பர்வத்தில் இடம் பெறுகிறது.</p>
<p class="Shlok">கீ<span class="char-style-override-6">3</span>தா விது<span class="char-style-override-6">3</span>ரநீதிஶ்ச த<span class="char-style-override-6">4</span>ர்மா: ஶாந்தநவேரிதா: ।</p>
<p class="Shlok para-style-override-5">ந ஶ்ருதா பா<span class="char-style-override-6">4</span>ரதே யேந தஸ்ய ஜந்ம நிரர்த<span class="char-style-override-6">2</span>கம் ॥</p>
<p class="Text">“பகவத் கீதை, விதுர நீதி, பீஷ்மரின் தர்மானுசாஸனம் — இம்மூன்றையும் மகாபாரதத்திலிருந்து எவன் கேட்டு, அதன்படி தன் வாழ்க்கையை அமைத்துக் கொள்ளவில்லையோ, அவனது பிறவியே வீண்” என்றொரு பழமொழி உண்டு.</p>
<p class="Text">மகாபாரதக் கதை, நல்லவர் கூட்டத்திற்கும் கெட்டவர் கூட்டத்திற்கும் இடையே நிகழ்ந்த மோதலை — தவிர்க்கத்தக்க விரோதத்தை — உருவகப்படுத்திக் காட்டுகிறது. பாண்டு, தர்ம புத்திரர், அவரது சகோதரர்கள், திரௌபதி, கண்ணன் என நல்லவர் கூட்டம் ஒருபுறம்; திருதராஷ்டிரர், துரியோதனன், அவனது சகோதரர்கள், சகுனி, கர்ணன் முதலிய கெட்டவரின் கூட்டம் மறுபுறம். கெட்டவரிடையே நல்லவர் உண்டு. பீஷ்மர், துரோணர், கிருபர், விதுரர் முதலான மிக நல்லவர்கள், கெட்டவரை நல்லவராக்க அவர்களுடன் கூடவே இருந்து முயன்று தோற்கின்றனர். இவர்களது நீதிமுறை அவர்களிடம் சிறிதும் பயன்படவில்லை. நல்லவரிடையேயும் பாண்டுவின் காமம், தர்மபுத்திரரின் சூதாட்ட நாட்டம், பீமனின் வஞ்சம் தீர்க்கிற வெறி, திரௌபதியின் பிறர் குறை கண்டு எள்ளி நகைத்தல், வஞ்சம் முதலியவை நல்லவருக்கும் கேடு விளைவிக்கின்றன. தர்மபுத்திரர், தனது பெருமதிப்புக்குரிய விதுரர் தடுத்தும் சூதாடுகிறார். ஆக, நல்ல வழிகாட்டப் பெற்றும் நல்லவரும் கெட்டவரும் மதிகெட்டுக் கேட்டிற்கு உட்படுகின்றனர்.</p>
<p class="Text">மனிதனின் ஆழ்மனம் நம்புதற்குரியதல்ல. எப்போது அது கெட்ட எண்ணத்தை வெளிப்படுத்தும்? எப்போது நல்ல எண்ணத்தைப் பரப்பி நல்லதைச் செய்யும்? என்று கூற இயலாது. ஆனாலும், உள்மனத்திலுள்ள வாஸனைகளையும் ஸம்ஸ்காரங்களையும் பகுத்தறிந்து, உள்ளே உள்ள ஆழ்ந்த கெட்டவாஸனைகளை அகற்ற, மனிதன் எப்போதும் கருத்துடன் முயல்வது இன்றியமையாதது. கெட்டவாஸனைகளைப் போல் ஆழ்மனத்தில் நல்வாஸனைகளும் இருக்கும். அவற்றை வலுப்படுத்தினால் கெட்டவாஸனை வலிவிழக்கக் கூடும். அப்போதும் கெட்டவாஸனை வலிவிழக்காமல் அவ்வப்போது தலைதூக்கிக் கொண்டிருந்தால், மாற்றுமருந்தாக நல்வாஸனைகளை அதிக அளவில் தூண்ட நேரும். கெட்ட மணம் வீசுகின்ற இடத்தில் கெட்ட மணத்திற்குக் காரணமானவற்றை முதலில் அகற்றுகிறோம். அகற்ற இயலாத இடத்தில் நறுமணமுள்ள புகை முதலியவற்றைப் போட்டு கெட்ட மணத்தின் பாதிப்பைக் குறைக்க முற்படுகிறோம். அப்படியும் கெட்ட மணத்தின் பாதிப்பு நீங்காவிடில், அவ்விடத்தை விட்டே அகன்றுவிடுகிறோம். திருத்த இயலாதபோது கெட்டவரைத் துறப்பதோ, அவரைவிட்டுத் தூர விலகுவதோ மேல்.</p>
<p class="Left-Align">விதுர நீதியின் தோற்றுவாய் :—</p>
<p class="Text">விதுர நீதியில் சிறப்பம்சம் ஒன்று உண்டு. மற்ற நீதி நூல்கள் பல நல்வழிகளைக் காட்டினாலும், அவை வாழ்க்கையின் எந்த நிலைகளில் மிகவும் பயன்படுகின்றன? என்பதை நாமேதான் ஊகித்தறிய வேண்டும். விதுர நீதியோ, வாழ்க்கையின் பல்வேறு நிலைகளில் அவ்வப்போது நேர்ந்த நெருக்கடிகளுக்கேற்ப விதுரர் உபதேசித்தவைகளின் தொகுப்பு.</p>
<p class="Text">விதுர நீதி தோன்றிய நிலைக்களன் விசித்திரமானது. பாண்டவர்கள் பன்னிரண்டு ஆண்டுகள் வனவாசமும் ஓராண்டு அஞ்ஞாத வாசமுமிருந்து, விராட நகரில் வெளிப்பட்டு, விராட அரசனின் மிகப் பெருமதிப்புக்குரிய விருந்தினர் ஆனார்கள். அஞ்ஞாத வாசத்தின்போதே அர்ஜுனனின் போர் திறமையைச் சுவைத்தறிந்த கௌரவ வீரர்கள் வருங்காலத்தைக் கவலையுடன் எதிர்பார்த்திருந்தனர்.</p>
<p class="Text">இச்சமயம் பாண்டவர்களின் சார்பில் துருபத ராஜனின் புரோகிதர் தூதராக வந்து திருதராஷ்டிரரிடம், பாண்டவரின் வனவாசம் முடிந்துவிட்டதால், ஒப்பந்தப்படி ராஜ்யத்தைப் பாண்டவரிடம் திருப்பித் தரக் கோரினார். கௌரவர்கள் இதனை ஏற்கவில்லை. திருதராஷ்டிரர் தனது மெய்க்காவலனான ஸஞ்ஜயனைப் பாண்டவரிடம் தூது அனுப்பிச் செய்தியனுப்பினார். “துரியோதனன் அரசைத் திருப்பித் தரச் சம்மதிக்கவில்லை. பாண்டவர்கள் வீணே சகோதரர்களுடன் ராஜ்யத்தின் பொருட்டுப் போரிடுவதும் தர்மமல்ல. நான் இரு (கௌரவர்—பாண்டவர்) பக்கத்திலும் சமாதானத்தையை விரும்புகிறேன். அதனால் பாண்டவர், ராஜ்யத்தைத் திரும்பப் பெறுகிற முயற்சியில் ஈடுபட வேண்டாம்” என்பதே அந்தச் செய்தி.</p>
<p class="Text">பாண்டவர் இதற்குச் சம்மதிக்கவில்லை. “இந்திரப்பிரஸ்த ராஜ்யத்தைத் திரும்பிப் பெறுவதே எங்கள் குறிக்கோள். பிறர் தமது உரிமையைப் பறிக்கும் போது, தமது உரிமையைக் காத்துக் கொள்ளப் போரிடுவது க்ஷத்திரியரின் தர்மமே. போரிட்டுத் தன் உரிமையைப் பாதுகாப்பதில் ஏற்படுகிற உற்றார்—உறவினரின் பேரிழப்பு தவிர்க்க முடியாததே. போரில் புறமுதுகு காட்டாது போரிட்டு மாளுவதே க்ஷத்திரியனுக்குப் பெரிய புனித முடிவு. கௌரவர்களுக்கு அழிவு ஏற்படாமல், எமக்கு ராஜ்யம் கிடைப்பதையே பெரிதும் விரும்புகிறோம். துரியோதனனிடம் இதைத் தனித்துத் தெரிவிப்பீர். பாண்டவருக்கு அரசைத் திருப்பித் தராமல் வஞ்சித்து, தான் ஏகபோகமாக ராஜ்யத்தை அனுபவிக்கலாம் என்று அவன் (துரியோதனன்) நினைத்தால், அது நிறைவேற வாய்ப்பில்லை. முழு அரசைக் கொடுக்க விருப்பமில்லாவிடினும் நாங்கள் ஆண்ட தலைநகரான வாரணாவதத்துடன் அவிஸ்தலம், விருகஸ்தலம், மாகந்தீ மற்றும் ஒரு கிராமம் என்ற ஐந்து இடங்களாவது தந்து சகோதரனும் சகோதரனும் மோதிக் கொள்ளாமல் செய்யட்டும். சமாதானத்துடன் வாழவும் போரிடவும் நான் ஆயத்தமாயுள்ளேன்” என்று பாண்டவர்கள், ஸஞ்ஜயன் மூலம் செய்தி அனுப்பினர்.</p>
<p class="Text">பீஷ்மர், விதுரர் போன்று நேர்மையும் நல்லெண்ணமும் படைத்தவர்களில் ஸஞ்ஜயனும் ஒருவர். திரும்பி அஸ்தினாபுரம் வந்த ஸஞ்ஜயன், திருதராஷ்டிரரை வணங்கி, தர்மபுத்திரர் தன் வணக்கத்தைத் தெரிவித்துள்ளதையும், பாண்டவர்கள் நாட்டைத் திரும்பப் பெற முனைந்துள்ளனர் என்பதையும், நாட்டைத் திருப்பித் தந்தால்தான் சமாதானம் ஏற்படும் என்பதையும் மறைபொருளாகச் சொல்லிவிட்டுச் சென்றார். இதனால் கவலையுற்ற திருதராஷ்டிரர், விதுரரை அழைத்து இவ்விஷயத்தைக் கூறி, ‘தன் மனம் அமைதியுறவில்லை, ஆறுதல் கூறுவாய்’ எனக் கூறினார்.</p>
<p class="Text">விதுரரோ, துரியோதனனின் விபரீதப் போக்கினால் நிலைமை கட்டுக்கடங்காத நிலைக்குப் போய்விட்டதென்று உணர்ந்தாலும், அண்ணனிடம் உள்ள பாசம், உற்றார்—உறவினருக்குள் ஏற்பட்ட தீராத சிக்கலைத் தீர்க்க இயலாத அவல நிலை, அறநிலை கூறி வழிகாட்டினாலும் அவ்வழி செல்லச் சிறிதும் இடம் கொடுக்காத சூழ்நிலை — இவற்றை நன்கு உணர்ந்தவராதலால், பொதுவான நீதிகளையும் அரசன், குடும்பத்தலைவன், தந்தை, உறவினன், நண்பன், நல்ல குடிமகன், இளமையில் தந்தையை இழந்து காப்பாரற்ற நிலையில் தன்னிடம் அடைக்கலம் புகுந்த பாண்டவர்களின் வளர்ப்புத் தந்தை என்ற பல நிலைகளிலும் தன்னைப் பொறுத்திப் பார்த்து, ‘நேர்கிற பல தர்மசங்கடங்களிலும் நடுநிலையில் நின்று தர்மம் காக்க வேண்டியவன்’ என்று திருதராஷ்டிரர் சீர்தூக்கிப் பார்க்க வேண்டிய பல நிலைகளுக்கு ஏற்ற அறவழிகளைத் தெளிவுபடுத்தினார்.</p>
<p class="Left-Align">இன்றைய தேவை — நீதி புகட்டல் :—</p>
<p class="Text">துரியோதனனையோ, திருதராஷ்டிரரையோ போன்று ஆழ்ந்த கெட்ட எண்ணமுள்ளவர் கோடியில் ஒருவரே. அவரால் கெடுபவர் ஒரு சில நூறுகளே. பொதுவில், கெட்டதும் நல்லதும் மிக ஆழப்பதியாத மக்களே பெரும்பாலானவர். இவர்கள் மனத்தில் ஆழப்பதியவிருக்கிற கெட்ட வாசனைகளை (எண்ணப்பதிவுகளை) எளிதில் நெறியுணர்வால் அகற்றி அழிக்க முடியும். நல்லெண்ணப் பதிவுகளைத் தம் செயலாற்றலுக்குத் துணை நிற்கும்படி அப்போது அமைத்துக் கொள்வதும் எளிதே. அவர்களின் பொருட்டே விதுர நீதியும், அது வெளிவந்த சூழ்நிலை பற்றிய கதைகளும் பரப்பப்பட வேண்டும்.</p>
<p class="Text">நமக்கு, பிறர் செய்கிற தவறு தவறாகவே தெரியும். அவருக்கு அது தவறெனத் தெரியாது. நாம் செய்கிற தவறு, பிறர் கண்களில் படும்; நம் கண்களில் படாது. அறநெறிக்கு உட்பட மிக எளிய வழி—— “பிறர் நம்முடன் பழகும்போது பிறரிடம் எந்தக் குறைகளைக் காண்கிறோமோ, அந்தக் குறைகள் நமது செயல்களில் காணப்பட்டால், அவற்றைத் தவிர்க்க வேண்டும். அவ்வாறே பிறரது செயலில் எதனை நற்செயல் எனக் காண்கிறோமோ, அவற்றை நம் நடைமுறையில் கடைப்பிடிக்க வேண்டும்.” இது வியாசரின் அறநெறி பற்றிய சுருக்கம். விதுரரின் நீதியிலும் இது இடம் பெறுகிறது.</p>
<p class="Text">நமது விருப்பு—வெறுப்புகளின் பாதிப்பின்றி, நடுநிலை நோக்கோடு விதுரரின் நீதிகளை ஒவ்வொன்றாய் ஆராயும் போது, அவரது உபதேசத்தின் எளிமையும் உண்மையும் உணரப்படும். மனிதன் மனிதனாக வாழ, தேவனாக உயர, இந்நெறிகளின் தொடர்ந்த கடைப்பிடிப்பு பெரிதும் உதவும் என்பதில் ஐயமில்லை.</p>
<p class="Left-Align">விதுர நீதி — நூலமைப்பு :—</p>
<p class="Text">மகாபாரதம், உத்யோக பர்வத்தில் பிரஜாகர பர்வம் (திருதராஷ்டிரரின் உறக்கமற்ற நிலை உணர்த்தும் இடம்) என்ற பகுதியில் வரும் எட்டு அத்தியாயங்கள் (33—40) <span class="char-style-override-5">‘விதுர நீதி’</span> என்னும் நூலாக இங்கு தொகுக்கப்பட்டுள்ளது. மேற்படி உள்ள எட்டு அத்தியாயங்கள் 1—8 என்ற வரிசையில் இந்நூலில் அமைக்கப்பட்டுள்ளது.</p>
<p class="Text">‘விதுர நீதி’யில் இடம் பெறுகிற எட்டு அத்தியாயங்களில் உள்ள 604 சுலோகங்களுக்குப் பொருள் தரப்பட்டுள்ளது. இதில் காணப் பெறுகிற பல சுலோகங்களின் பொருள் மகாபாரதத்தில் பலரது உபதேசங்களாக ஆங்காங்கு இடம் பெறுகின்றன. எனினும், அவ்விடங்களிலும் பெரும்பாலானவை விதுரர் கூறியதாகவே அமைந்துள்ளன.</p>
<p class="Text para-style-override-4">இத்துணை சிறப்புகள் மிக்க இந் நீதிநூலை அமரர் <span class="char-style-override-5">ஸ்ரீரங்கம், பிரும்மவித்யரத்னா, வைத்ய S.V. ராதாகிருஷ்ண சாஸ்திரிகள்</span> சீரிய முறையில் தமிழாக்கம் செய்துள்ளார். <span class="char-style-override-5">‘விதுர நீதி’</span> எனும் இந்த நீதிநூல் மானுட சமுதாயத்திற்கு மிக்க நன்மை பயக்கும் என நம்புகிறோம்.<span class="char-style-override-7"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">முதல் அத்தியாயம்</p>
<p class="Left-Align">உறக்கமின்மைக்குக் காரணம் :—</p>
<p class="Text"><span class="char-style-override-8">விதுரர் கூறுகிறார்——</span> அரசே! வலிவு மிக்கவனுடன் எதிர்த்துப் போராடுகின்ற வலிவில்லாதவன், சொத்து—சுகமிழந்தவன், காதல் வசப்பட்டவன், திருடன் — இவர்களையே ‘உறக்கமின்மை’ ஆட்கொள்ளும். இந்தப் பெருங்குறைகள் தங்களைத் தீண்டவில்லையே! நீர், பிறரது உரிமைகளிடம் கொண்ட பேராசையால் தவிக்கவில்லையே! (திருதராஷ்டிரர் இதற்கு விடையளிக்காமல் கவலை நீங்க வழி கேட்கிறார்.) (1—2)</p>
<p class="Text"><span class="char-style-override-8">திருதராஷ்டிரர் கேட்கிறார்——</span> விதுரா! மேன்மை தரவல்ல அறவழி பற்றிய உன் கருத்தைக் கேட்க விரும்புகிறேன். இந்த ராஜரிஷிகளின் வம்சத்தில் நீ ஒருவனே அறிவாளிகளால் மதிக்கப் பெறுபவன். (3)</p>
<p class="Left-Align">அரசரிடமுள்ள குறை :—</p>
<p class="Text"><span class="char-style-override-8">விதுரர் கூறுகிறார்——</span> “திருதராஷ்டிரரே! ஓர் அரசன் அரசருக்குரிய சிறப்புகளுடன் இருந்தால் மூவுலகையும் ஆள்வான். அத்தகைய யுதிஷ்டிரன், நீர் உத்தரவிட்டதைப் பணிவுடன் முடிக்கிறவனாக இருந்தான். அவன் நாடு கடத்தப்பட்டான். நீர் கண்ணொளி இழந்தமையால், தர்மத்தை அறிந்தவராயும், தர்மத்தில் நாட்டம் உடையவராயுமிருந்தும், விபரீதமாகச் செயல்பட்டு நன்மையை மதிக்கவில்லை. (4—5)</p>
<p class="Text">பிறர் பொல்லாதவன் எனக் கூறாதவண்ணம் நடப்பது, பரிவு, கடமையுணர்வு, உண்மை, தன் எதிர்ப்புத் திறனில் நம்பிக்கை, உம்மிடம் ‘மூத்தவர்’ என்ற மதிப்பு — இவைகளையெல்லாம் கருதியே தர்மபுத்திரன் கஷ்டங்கள் பலவற்றையும் பொறுத்துக் கொள்கிறான். (6)</p>
<p class="Text">துரியோதனன், சகுனி, கர்ணன், துச்சாதனன் — இவர்களிடம் நாடாளும் பொறுப்பை ஒப்படைத்தபின் நலத்தை எப்படி எதிர்பார்க்கிறீர்? (இவர்கள் மூடர்கள். அறிவாளிகள் ஆண்டால்தான் நாட்டில் நலம் பெருகும்.) (7)</p>
<p class="Text">ஒரே மரத்திலிருந்து வேள்விக்கான பாத்திரங்களும் ஹோமக்கரண்டியும் உருவாகும். அதிலிருந்தே நீர்த்தொட்டியும் உரலும் உலக்கையும்கூட உருவாகும். ஒன்றிலிருந்தே கெட்டதும் நல்லதும் தோன்றலாம். (கௌரவர்களும் பாண்டவர்களும் அறிவிலியும் அறிவாளியும் ஒரே குலத்தில் தோன்றியது இயல்பே.) (8)</p>
<p class="Left-Align">இவன் அறிவாளி :—</p>
<p class="Text">சுய அறிவு, தகுதிக்கேற்ற முயற்சி, பொறுமை, நேர்மையில் உறுதி, கோபம், மகிழ்ச்சி, செருக்கு, தவறான செயலில் நாணம், திமிர், மதிக்கத்தக்கவர்களை மதிப்பது — இவை எவனைத் தனது இலக்கிலிருந்து நழுவாமலிருக்கச் செய்கின்றனவோ, அவனே பண்டிதன் — அறிவாளி. அறம் (தர்மம்), அறத்தின் வழியில் பெறப்பட்ட பொருள் (அர்த்தம்), இன்பம் (காமம்), முக்தி — இவை மனிதன் நாடத்தக்க இலக்குகள். இலக்கைப் பெறத்தக்க அறிவு ‘பண்டா’. பண்டாவை அடைந்தவன் பண்டிதன். (9—10)</p>
<p class="Text">எவனது செயல்முறையையும் அதற்கான திட்டத்தையும் செயலாக்கத்திற்குப் பின்னரே மற்றவர் அறிவார்களோ, (முன்கூட்டி அறிய இயலாதோ,) அவனே அறிவாளி. எவனது பகுத்தறிவு (நீரின் மேலிட்ட எண்ணெய்த் துளி போல் விரைவில்) விரிவடைந்து, அறத்தையும் பொருளையும் நாடித் தொடர்கிறதோ, இன்பத்தைவிடப் பொருளை அதிகம் விரும்புகிறதோ, அவனே அறிவாளி! (11—12)</p>
<p class="Text">திட்டம் வகுத்துப் பின் செயல்படுபவன், செயலிலேயே மூழ்காதவன் (அவ்வப்போது செயலிலிருந்து சிறிது விடுபட்டுச் செயல்முறை பற்றிச் சிந்திப்பவன்), நேரத்தை வீணடிக்காதவன், தன் மனத்தைக் கட்டுப்படுத்தியவன், தன்னைப் பிறர் பாராட்டும்போது சிலிர்க்காதவன், கங்கையின் மடுபோல் குழப்பமுறாதவன் — இவனே அறிவாளி! (13—14)</p>
<p class="Text">உலகத்தின் உண்மை நிலை உணர்ந்தவன், செயல் முறைகளின் போக்கு அறிந்தவன், செயல் முடிப்பதற்குரிய உபாயம் அறிந்தவன், தடையுறாமல் உள்ளக்கருத்தைச் சொல்பவன், பலவற்றை விளக்கிப் பேசுபவன், வருவதை முன் உணர்பவன், நெருக்கடியைத் தீர்ப்பதில் கூர் அறிவுள்ளவன், கற்றதை அவ்வப்போது மேற்கோள் காட்டிச் சரியானது என்று நிரூபிப்பவன் — இவனே அறிவாளி! (15—16)</p>
<p class="Text">எவனது செயலைக் குளிர், வெப்பம், பயம், வேறு பொருளில் நாட்டம், சாதன நிறைவு, சாதன நிறைவின்மை என்ற எதுவும் இடையூறாகித் தடை செய்யாதோ, அவனே அறிவாளி! (17)</p>
<p class="Text">கல்வி, செல்வம் என நாடியதை மிகப் பெருமளவில் பெற்ற பின்னரும், செருக்கடையாமல் நடப்பவனே அறிவாளி! (18)</p>
<p class="Text">சிறந்ததை நாடுபவன், இகழப் பெற்றதை நாடாதவன், மறுமையிலும் இறைவனிடத்திலும் நம்பிக்கையுள்ளவன், செய்யும் செயலில் நம்பிக்கையுள்ளவன் என்பதே அறிவாளிக்கான அடையாளம். (19)</p>
<p class="Text">தன் சக்தியை உணர்ந்து செயல்பட விரும்புவர், சக்திக்கு உட்பட்டதைச் செய்து முடிப்பர். எதையும் ‘பயன் பெறாதது’ என உதாசீனப்படுத்தாதவர் — இவர்களே அறிவாளிகள்! (20)</p>
<p class="Text">அறிவாளிகள், அடைய இயலாததை அடைய விரும்ப மாட்டார்கள்; இழந்ததைப் பற்றி வருந்துவதில்லை; நெருக்கடியில் கலங்குவதில்லை. (21)</p>
<p class="Text">நொடியில் புரிந்துகொள்வான்; பொறுமையுடன் கேட்பான்; பொருள் விளங்கியதும் விருப்பு—வெறுப்பின்றிச் செயலில் ஈடுபடுவான்; பிறர் பொருட்டு அவர்களால் வேண்டப் பெறாதவரையில் சக்தியை வீணே செலவிடமாட்டான் — இதுவே அறிவாளியின் அடையாளம். (22)</p>
<p class="Text">பரதகுலத்தில் சிறந்தவரே! பெருமை தரும் பணிகளில் அறிவாளிகள் ஈடுபடுவார்கள். மகிழ்ச்சியும் செழிப்பும் தருபவைகளைச் செய்வார்கள். பிறரது நலம் கண்டு ‘அசூயை’ (பொறாமை) படமாட்டார். (23)</p>
<p class="Text">சுய அறிவிற்கேற்ற கல்வியறிவு, கல்வியறிவை ஒட்டிச் செல்கிற சுய அறிவு, பெரியோர்கள் வகுத்த தர்ம எல்லையை மீறாதிருப்பது — இவற்றைக் கொண்டவரே பண்டிதர். (பிறவியிலேயே முற்பிறவிப் பயனாகப் பெற்றது, சுய அறிவு. இப்பிறவியில் நூல்கள் பலவற்றைத் தக்க குருவிடமிருந்து கற்றுப் பெறுவது, கல்வியறிவு (நூலறிவு). இவை இரண்டும் இணைந்து செயலாற்றுவது அவசியம். இத்தகைய அறிவாளிகளிடமே அரசாட்சிப் பொறுப்பைத் தருதல் நலம். துரியோதனாதியரை இத்தகைய அறிவாளிகளாகக் கருத இயலாது. அப்படியாயின் அவர்கள் அறிவிலிகளா? அறிவிலிக்கான அடையாளம் எது? விதுரர் விளக்குகிறார்.) (24)</p>
<p class="Left-Align">இவன் அறிவற்றவன் :—</p>
<p class="Text">கல்வியறிவில்லாதவன், ஆனால் தலை கனத்தவன்; ஏழை, ஆனால் பெருமனம் படைத்தவன்; நாடியதைக் குறுக்கு வழியில் அடைய விரும்புபவன் — இவன் மூடன். (25)</p>
<p class="Text">தன்னலத்தைப் புறக்கணித்துப் பிறர் நலத்தைத் தொடர்ந்து செய்பவனும், நண்பனிடம் வஞ்சகமாக நடப்பவனும் மூடனே. (26)</p>
<p class="Text">தன்னை விரும்பாதவனை விரும்புபவனும், தன்னை விரும்புபவளைத் தவிர்ப்பவனும், தன்னைவிட வலிவுமிக்கவனை எதிர்ப்பவனும் அறிவிழந்தவனே. (தன்னிடம் நட்புடன் நடந்து கொள்ளாதவனிடம் நட்பு கொள்பவனும், நண்பனை இழப்பவனும் அறிவிலியே.) (27)</p>
<p class="Text">எதிரியை நண்பனெனக் கொள்பவனும், நண்பனை வெறுத்துத் துன்புறுத்துபவனும், கெட்டதென உணர்ந்தும் கெட்ட செயலைத் தொடங்குபவனும் அறிவுமழுங்கியவனே. (28)</p>
<p class="Text">பரதகுலச் செம்மலே! அவ்வப்போது செய்யத்தக்கவற்றைத் தாமதத்துடனும் ஆடம்பரத்துடனும் செய்து காலதேசங்களில் விரிவுபடுத்துபவனும், எங்கும் எதிலும் சந்தேகப்படுபவனும் (இது நல்லதா—கெட்டதா? செய்யத்தக்கதா—தகாததா? என்று தீர்மானிக்க இயலாதவனும்) விரைவில் முடிக்கத்தக்கதைத் தாமதித்துச் செய்பவனும் அறிவிலியே. (29)</p>
<p class="Text">உயிர்நீத்த முன்னோர்களுக்குரிய சடங்குகளைச் சிரத்தையுடன் செய்யாதவனும், தெய்வங்களை வழிபடாதவனும், நல்லிதயம் படைத்த நண்பனைப் பெறாதவனும் அறிவிலியே. (30)</p>
<p class="Text">அழைப்பின்றி நுழைபவனும், கேட்கப் பெறாமல் நிறையப் பேசுபவனும், நம்பத்தகாதவனை நம்புபவனும் அறிவிழந்தவனே. அவன் மனிதர்களில் மிகத் தாழ்ந்தவன். (31)</p>
<p class="Text">பிறரைக் குறை கூறுபவன், தான் அத்தகைய குறைகளுடன் வாழ்பவன், தனது கட்டுப்பாட்டிற்குள் அடங்காதவனிடம் கோபிப்பவன் — இவன் கடையப்பட்ட மூடன். (32)</p>
<p class="Text">தன் வலிவை (தகுதியை) உணராமல், கிடைக்க இயலாததை உழைக்காமல், அறத்திற்கோ, பொருளுக்கோ பயன்படாமல் (பொருளைப்) பெற விரும்புபவன் அறிவு மங்கியவன். (33)</p>
<p class="Text">அரசே! கட்டுப்படுத்த இயலாதவனைக் கட்டுப்படுத்துபவனும், எளிதில் கட்டுப்படுத்தக் கூடியவனைக் கட்டுப்படுத்தாதவனும், கஞ்சனிடம் ஊழியனாகப் பணிபுரிபவனும் அறிவு மழுங்கியவனே. (துரியோதனன் முதலானோரின் செயல் முறை அறிவிலிக்கேற்றதே. எப்படி நலம் கிட்டும்?) (34)</p>
<p class="Left-Align">குறைகளும் நிறைகளும் :—</p>
<p class="Text">தன்னால் தாங்கப் பெறவேண்டியவர்களுடன் பகிர்ந்து கொள்ளாமல், சிறந்த முழு உணவைத் தனித்துத் தான் மட்டும் உண்பவனையும், சிறந்த நல்லாடையைத் தான் மட்டும் உடுத்துபவனையும்விட மிகக் கொடியவன் — அவதூறுக்குரியவன் — யார்? (35)</p>
<p class="Text">ஒருவன் தீயச்செயல்கள் புரிந்து செல்வத்தைச் சேமிப்பான். அச்செல்வத்தின் பயனைப் பலர் அனுபவிப்பர். அப்படிச் சுகம் அனுபவிப்பவர்கள் தீவினையின் பாதிப்பை அடைவதில்லை. தீவினையைச் செய்தவன் மட்டுமே பாதிக்கப்படுவான். (தவறான வழியில் சென்று பெருஞ்செல்வத்தை ஒருவன் திரட்ட, அதை அனுபவிக்க உற்றாரும் உறவினரும் நண்பரும் மற்றவரும் கூடுவர். செல்வம் திரட்டிய வழி தவறென்பதால், அவன் பெற நேர்கிற தண்டனையில் மற்றவர்களுக்குப் பங்கில்லை. அதனால், தவறிழைப்பவன் மட்டும் பாவ வினைப்பயனைத் தனித்து அனுபவிக்க நேரும்.) (36)</p>
<p class="Text">வில்லாளியால் எய்யப் பெற்ற அம்பு குறிபார்க்கப்பட்ட ஒருவனை அடித்தாலும் அடிக்கலாம். அல்லது குறிதவறி அடிக்காமலும் வீணாகலாம். ஆனால், அறிவாளியால் அரசனின் அழிவை நோக்கி எய்யப்பட்ட அறிவு, அரசனை மட்டுமல்ல, அவனுடன் நாட்டையும் அழிக்கும். (அறிவாளி, அறிவை நாட்டின் நலனுக்காக மட்டுமே செலுத்த வேண்டும். அப்போதுதான் நாடு நலம் பெறும். அதற்காக அறிவாளி செய்யவேண்டியதை விதுரர் விளக்குகிறார்.) (37)</p>
<p class="Left-Align">அறிவாளியின் செயல்முறை :—</p>
<p class="Text">ஒன்றால் இரண்டை நிர்ணயித்துக் கொண்டு, மூன்றால் நான்கை வசப்படுத்துவீர். ஐந்தை வென்று, ஆறை உணர்ந்து, ஏழைத் தவிர்த்து சுகம் பெறுவீர். (1. நல்லறிவு என; 2. நல்லது—கெட்டது என; 3. நண்பன், எதிரி, உதாசீனன் என (நண்பனாகவோ, எதிரியாகவோ கருத இயலாதவன், நம்மீது பற்றற்றவன் உதாசீனன்); 4. மென்மையுள்ள பேச்சு (ஸாமம்), பொருளுதவி (தானம்), மிரட்டிப் பணிவித்தல் (பேதம்), தண்டித்துப் பணிவித்தல் (தண்டம்) என; 5. பார்வை, கேள்வி, மணம், சுவை, தொடு உணர்ச்சி என்ற புலன் உணர்ச்சிகளால் ஏற்படும் நாட்டம் என; 6. சமாதானம், போர், படையெடுப்பு, நல்ல தருணம் பார்த்து எதிர்க்கும்வரை முற்றுகை, வஞ்சித்து மனம் மாறச் செய்தல், சரணடைதல் பற்றிய முறைகள் என; 7. பெண்களிடம் (பெண் ஆணிடமும் ஆண் பெண்ணிடமும்) ஏமாறுதல், சூதாடுதல், வேட்டையாடுதல், மது அருந்துதல், தடித்துப் பேசுதல், கொடூரமான தண்டனை, பொருளாதாரத்திற்கு நாசம் விளவைித்தல் என.) (38)</p>
<p class="Text">விஷ நீர், குடித்தவனை மட்டும் கொல்லும். ஆயுதம், அதனால் அடிபட்ட ஒருவனை மட்டும் அழிக்கும். அரசவையில் செய்த மந்திராலோசனையில் ஏற்படுகிற தவறு, அரசனை நாட்டுடனும் நாட்டு மக்களுடனும் அழிக்கும். (39)</p>
<p class="Left-Align">சில ‘ஒன்று’ நல்லவை, சில ‘ஒன்று’ கெட்டவை :—</p>
<p class="Text">(பிறருடன் பகிர்ந்து கொள்ளாமல்) தனித்து ஒருவன், இனியதை உண்ணக் கூடாது. தனித்து ஒருவன், தன் நலம் பற்றிச் சிந்திக்கக் கூடாது. தனித்துப் பெருவழி செல்லக் கூடாது. மற்றவர் தூங்குகையில் தனித்து விழித்திருக்கக் கூடாது. [தான் பெற்றதைப் பிறர் பெறக் கூடாது; தன் நலத்தைப் பற்றித் தனக்குத்தான் தெரியும். ‘தன் நலத்துடன் பிறர் நலத்தைப் பற்றியும் சிந்திக்க வாய்ப்பு இருக்கக் கூடாது’ என்ற கெட்ட எண்ணங்கள் தானே எழும். தனித்துப் பெருவழி செல்லும்போது, பயம், தயக்கம், மலைப்பு, அசதி முதலியவை பயணத்தைக் கெடுத்துவிடும். மற்றவர் இனிது தூங்க, நாம் மட்டும் விழித்திருக்க நேரிட்டதே என்ற அங்கலாய்ப்பு, ‘அவர்கள் தூங்குவதால் அவர்கள் அறியாமல் (அவர்கள் குறுக்கீடின்றிக்) கெட்டதைச் செய்யலாம்’ என்பது போன்ற கெட்ட எண்ணங்கள் வளரும்.] (40)</p>
<p class="Text">உலகில் ‘சத்தியம்’ என்ற ஒன்று உண்டு. அதற்கு ஈடான இரண்டாவது இல்லை. அதை நீர் உணரவில்லை. சத்தியம் சுவர்க்கத்திற்குப் படிக்கட்டு. இக்கரை—அக்கரை அறிய இயலாத கடலுக்குக் கப்பல் போல, சுவர்க்கத்தின் பரப்பை அறிய உதவுகிற ஒரே சாதனம், சத்தியம். (41)</p>
<p class="Left-Align">பொறுமை — மாபெரும் சக்தி :—</p>
<p class="Text">பொறுமையாளரிடம் ஒரே ஒரு குறை உண்டு. இரண்டாவது இருப்பதற்கில்லை. பொறுமையுள்ளவனை உலகம் ‘திறமையற்றவன்’ என மதிக்கும். (பொறுமையுள்ளவனை உலகம் மதிக்காது.) பொறுமையே உருவான தர்மபுத்திரரை, நீங்கள் அனைவரும் மதிக்கத் தவறிவிட்டீர்கள். (42)</p>
<p class="Text">‘பொறுமை’ என்பது குறையல்ல. பொறுமை பெரும் வலிவு! வலிவற்றவனிடம் பொறுமை சிறந்த குணமாகக் காணப் பெறும். வலிவுள்ளவனிடம் அது அணிகலனாக விளங்கும். (43)</p>
<p class="Text">பொறுமை உலகை வசப்படுத்தும். பொறுமையால் சாதிக்கப் பெறாதது ஒன்றுமில்லை. பொறுமை என்ற கத்தியை ஏந்தி நிற்பவனுக்கு எதிராகக் கொடியவனும் எதனையும் செய்ய இயலாது. (44)</p>
<p class="Text">புல் முளைத்திராதத் தரையிலிட்ட நெருப்பு, தானே அணைந்துவிடும். பொறுமையற்ற மனிதன் பிறனையும் பிறகு தன்னையும் கெடுத்துக் கொள்வான். (பொறுமையின்மை பொறாமையாக மாறும். பொறாமை எனும் நெருப்பு, விறகு கிடைத்தால் அதனை அழிக்கும். விறகில்லையேல் தன்னையும் அழித்துக் கொள்ளும்.) (45)</p>
<p class="Text">‘தர்மம்’ என்ற ஒன்று, மாபெரும் மேன்மை. ‘பொறுமை’ என்ற ஒன்று, சிறந்த அமைதி. ‘கல்வி’ என்ற ஒன்று, அளவற்ற நிறைவு. ‘அகிம்சை’ என்ற ஒன்று, தொடர்ந்து சுகம் தருவது. (46)</p>
<p class="Left-Align">சில ‘இரண்டு’ :—</p>
<p class="Text">பாம்பு, வளையிலுள்ளவைகளை விழுங்குவது போல், பூமி இருவரை விழுங்கும். எதிர்க்கப்படும் போது சண்டையிட்டு எதிர்ப்பை முறியடிக்காத அரசன், பண்பாட்டைப் பற்றியறிய நாடோடியாகாத (கிணற்றுத்தவளையாய் உள்ள) அந்தணன் — இவர்களே அந்த இருவர். (47)</p>
<p class="Text">பிறரைப் பற்றிக் கடிந்து பேசாதிருத்தல், கொடியவர்களைப் பாராட்டாதிருத்தல் என்ற இரு செயல்களைப் புரிபவர், இவ்வுலகில் புகழுடன் விளங்குவர். (48)</p>
<p class="Text">பிறர் செய்வதைக் காரணமாகக் காட்டிச் செயல்படுபவர் இருவர். 1) மற்ற பெண்கள் நாடியவற்றிலேயே தாமும் நாட்டம் கொள்ளும் பெண்கள். 2) பிறரால் வழிபடப்பட்டவர்களையே வழிபடுகிற மூடர்கள். (சுய அறிவுடன் சிந்திக்க மாட்டார். ‘அவர்கள் நாடுகிறார்களே, அது நல்லதாகத்தான் இருக்கும்’ என்று மூடநம்பிக்கையுடன் செயல்படுபவர்கள் இவர்கள்.) (49)</p>
<p class="Text">கீழ்க்கண்ட இவை இரு கூரிய முட்கள். இவை உடலினுட்புகுந்து புரையோடி, உடலை வற்றச் செய்பவை. செல்வமில்லாதவன் மனக்கோட்டை கட்டுவது; கட்டுப்படுத்தத் திறமையற்றவன், கட்டுப்படுத்த முடியாதவர்களிடம் கோபிப்பது. (செல்வமின்மை, மனக்கோட்டையை இடித்துவிடும். தன்னை விஞ்சியவர்களிடம் தன் கோபம் நிறைவேறாமல், அது தன்னையே வருத்தும் — சுவற்றிலடித்த பந்துபோல்.) (50)</p>
<p class="Text">இருவர், தனது முரண்பட்ட செயலால் விளங்குவதில்லை. 1. இல்லறத்திலிருப்பவன், தன் குடும்ப நலத்திற்காக முயற்சி கொள்ளாதிருப்பது. 2. ஆண்டி, நலப்பணிகளில் அதிகம் ஈடுபடுவது. (51)</p>
<p class="Text">அரசே! இருவர் சுவர்க்க நிலைக்கு மேல் நிற்பவர். வானிற்குமேல் நிற்பவர். 1. பொறுமையுள்ள செல்வந்தர். 2. கிடைத்ததை வாரிவழங்குகின்ற ஏழை. (52)</p>
<p class="Text">நேர்மையுடன் பெற்ற செல்வத்திற்கு இரு தவறான விநியோக முறைகள் — தகுதியற்றவனுக்கு வழங்குதல், தகுதியுள்ளவனுக்குக் கொடாதிருத்தல். (53)</p>
<p class="Text">கழுத்தில் கல்லைக் கட்டி, நீர் தேக்கத்தில் போட வேண்டியவர் இருவர். 1. செல்வமிருந்தும் (உதவியை எதிர்பார்ப்பவருக்கு) வழங்காதிருப்பவர். 2. சிறிதும் உழைக்க விரும்பாத ஏழை. (உடலை வருத்திக் கொள்ள விரும்பாத ஏழை.) (54)</p>
<p class="Text">மானிடரில் சிறந்தவரே! சூரிய மண்டலத்தைப் பிளந்து கொண்டு வானுலகம் செல்பவர் இருவர். 1. துறவியாகி யோக முறையில் உயிரை நீப்பவர். 2. (புறமுதுகு காட்டாதவாறு) முன் நின்று போரிட்டு மடிபவர். (55)</p>
<p class="Left-Align">சில ‘மூன்று’ :—</p>
<p class="Text">பரதகுலத்தில் சிறந்தவரே! மனிதனை வழிப்படுத்துகின்ற ஸாம—தான—பேத—தண்டங்கள் என்கிற உபாயங்களில் பேதம் தாழ்ந்தது, தானம் மத்தியமம், ஸாமம் உயர்ந்தது. (முன் மூன்றும் பயனளிக்காதபோது மட்டும் தண்டம் உபயோகிக்கத்தக்கது.) (56)</p>
<p class="Text">அரசே! உத்தமன், மத்தியமன், கடையவன் என நிர்ணயித்து, உத்தமனுக்கு உத்தமப் பணியையும், மத்தியமனுக்கு மத்தியமப் பணியையும், கடையவனுக்குக் கீழ்த்தரப் பணியையும் அரசன் கணக்கிட்டு, அவரவரின் தரப்படி பணியில் அமர்த்த வேண்டும். (57)</p>
<p class="Text">அரசே! அடிமை, அடிமையின் மனைவி, அடிமையின் மகன் என்ற மூவரும், தனித்துத் தனக்கெனச் செல்வம் இல்லாதவர்கள். இவர்கள் தனித்துப் பெறுகிற செல்வம், இவர்கள் எவருக்கு அடிமையோ அவருடையதாகிறது (ஸபா பர்வம் 71—1). (58)</p>
<p class="Text">பிறரது பொருளைப் பறித்தல், பிறரது மனைவியைத் தீண்டல், நண்பனைக் கைவிடுதல் என்ற மூன்றும் அழிவைக் கொணரும். (59)</p>
<p class="Text">ஆசையும் கோபமும் பேராசையும் நரகத்திற்கு இட்டுச் செல்கிற மூன்று வாயில்கள்; மனிதனின் அழிவுக்குக் காரணமாகுபவை. அதனால், இம்மூன்றையும் தவிர்க்க வேண்டும். (60)</p>
<p class="Text">தன்னிடம் மனத்தால் ஒன்றியவர், தனக்கு அன்புடன் பணிவிடை புரிபவர், ‘தன்னைக் காப்பான்’ என்று கருதி அடைக்கலம் புகுந்தவர் ஆக இம்மூவரும் தன்னையே நம்பியிருப்பவர். இவர்களை எந்த நெருக்கடியிலும் கைவிடக் கூடாது. (‘சரணாகத ரக்ஷணம்’ என்பது பெருந்தர்மம்.) (61)</p>
<p class="Text">பரதகுலத் தோன்றலே! எதிரியை அவனுக்கு ஏற்பட்டுள்ள பெரும் நெருக்கடியிலிருந்து விடுவிப்பது, மகிழ்ச்சி தரும் பெரும் தர்மம். அதற்குச் சமமாக ஒருவன் விரும்பியதை அளித்தல், நல்லாட்சி, நன்மகனைப் பெறுதல் என்ற மூன்றையும் கூறுவர். (62)</p>
<p class="Left-Align">சில ‘நான்கு’ :—</p>
<p class="Text">மிக வலிவுள்ள அரசனால் தவிர்க்கத்தக்கவை நான்கு. மந்திராலோசனையில் (ஆட்சி பற்றித் திட்டமிடுதலில்) சுய அறிவு குறைந்தவர், வெகுநேரம் சிந்தித்துச் சிந்தித்தே பொழுதைப் போக்கிச் செயல்முறையைச் செய்பவர், சோம்பல் மிக்கவர், யோசிக்காமல் தலையாட்டி முகஸ்துதி செய்பவர் — இந்நால்வரோடு கூடி யோசிக்கக் கூடாது. (63)</p>
<p class="Text">ஐயனே! இல்லறத்தில் வாழ்கிற செல்வந்தனது வீட்டில் இந்த நால்வரும் தங்கி இருக்கட்டும். வயது முதிர்ந்த உற்றார், நொடித்துப் போன நற்குலப் பண்புள்ளவன், ஏழையான நண்பன், மக்கட்பேறற்ற சகோதரர். (குடும்பப்பண்பை வளர்க்க முதிர்ந்த உறவினனும், குலப்பழக்கத்தை நினைவுப்படுத்த நற்குலத்தானும், இனியதல்லதாயினும் நல்லமை கூற நண்பனும், செல்வமும் அன்பும் கேடுறாதிருக்கச் சகோதரியும் உதவுவர்.) (64)</p>
<p class="Text">மாமன்னரே! உடன் பயன்தரத்தக்கவை நான்கு என பிருஹஸ்பதி இந்திரனிடம் கூறினார். தேவதைகளின் சங்கல்பம் (செயல்திட்டம்), மகான்களின் சக்தி, கல்வி கற்றுச் சிறந்தோரின் அடக்கம், கெட்ட செயல்களின் அழிக்கும் தன்மை. (இறைவனின் சங்கல்பம் உடன் நிறைவேறும். அகஸ்தியர், வசிஷ்டர் போன்றோரின் சக்தி (பெருமை) இயற்கையையே மாற்றிவிடும். கல்வியின் பலனாக குருவருளால் பெற்ற அடக்கம் வெற்றியைத் தரும். வலிவுமிக்க இராவணன், சீதையிடம் புரிந்த தீச்செயலால் உடன் அழிந்தான்.) (65—66)</p>
<p class="Text">முறைப்படி அமைகின்ற அக்னி வழிபாடு, மௌனம், வேதம் ஓதுதல், வேள்வி என்ற நான்கும் பயமற்ற நிலையைத் தருபவை. ஆனால், முறையின்றி அமைந்தால் இவையே பயத்தைத் தருபவை. (67)</p>
<p class="Left-Align">சில ‘ஐந்து’ :—</p>
<p class="Text">பரதகுலத்தில் சிறந்தவரே! தந்தை, தாய், அக்னி, ஆத்மா, குரு என்ற ஐவரும் அக்னி பகவான் போல் பணிவிடை செய்யத்தக்கவர், (இந்த ஐவருக்கும் நெருப்புப்போல் இரு நிலைகள் உண்டு. நெருப்பு, பௌதிக நிலையில் உடலினுள் தாபம்—பரிணாமம் அளித்தும், வெளியில் ஒளி—சூடு அளித்தும் உதவுகிறது. தெய்விக நிலையில் செல்வச் செழிப்பும் புகழும் பெருமையும் தருகிறது. அவ்விதமே, தந்தை, தாய், குரு ஆகியவர்களிடம் பௌதிகமான உதவியும், தெய்விகமான அருளும் பெற முடிகிறது. பௌதிகமான உடல், மனம் ஆகியவற்றை ஆத்மா இயக்குவதுடன், பரமாத்மாவுடன் இணைந்து பேரானந்தப் பெருநிலை பெறவும் உதவுகிறது.) (68)</p>
<p class="Text">தேவர்கள், பித்ருக்கள், மனிதர்கள், துறவிகள், அதிதிகள் — இந்த ஐவரையும் வழிபடுபவன் பெரும் புகழ் பெறுகிறான். [தமக்குள்ளே இந்திரியங்களை (வாக்கில் அக்னியாக, கண்களில் சூரியனாக, மனத்தில் சந்திரனாக நின்று) இயக்கியும், வெளியில் மழை, வெப்பம், காற்று முதலியவற்றைத் தந்து உதவுகிற தேவதையாக உலகத்தை வாழ வைத்தும் உதவுபவர் ‘தேவர்கள்’; நமக்கு ஒரு உருவமளித்து ஆயுளும் அறிவும் சக்தியும் பொருளும் தந்து உதவி, பின் மறைந்த பின்னரும் தம் நலனைக் கோரி நிற்கின்ற ‘பித்ருக்கள்’; நம் கூட வாழ்ந்து நண்பனாக, உறவினனாக, பக்கத்து வீட்டுக்காரனாக, உணவு—ஆடை—குடியிருப்பு முதலிய வாழ்க்கை வசதிகளைச் செய்து தருபவனாக உள்ள ‘மனித இனம்’; தேனைச் சேமித்து தரும் தேனீ போல், பற்றற்றுத் திரிந்து நல்லதையும் நலம் தருவதையும் சேமித்து நமக்களிக்கின்ற ‘துறவிகள்’; தனக்கென நேரம், காலம், இடம் என்ற எதனையும் வகுத்துக் கொள்ளாமல், நாடோடியாக என்றோ ஒரு நாள் அறிமுகமின்றி, ‘இறைவனே இவ்வுருவில் வருகிறார்’ என வீட்டினுள் வசிப்பவரால் சமைத்த உணவிற்கு முதல் பங்காளராக ஏற்கப்படுகின்ற ‘அதிதி’. இந்த ஐவரையும் சமூகத்திற்கு உதவ வந்த இறைவனின் பிரதிநிதிகளாக ஏற்பர்.] (69)</p>
<p class="Text">அரசே! நீ எங்கெங்கு செல்கிறாயோ, அங்கங்கு உன்னைத் தொடர்பவர் ஐவர். நண்பர், எதிரி, நண்பரும் எதிரியுமல்லாத நடுவர், உன்னை அண்டி வாழ்பவர், உன்னால் அண்டப்பட வேண்டியவர் (உன்னால் ஆதரிக்கப்பட வேண்டியவரும், உன்னை ஆதரிப்பவரும்). (70)</p>
<p class="Text">மனிதனுக்கு ஐந்து இந்திரியங்களில் (கண், காது, மூக்கு, நாக்கு, தொடு உணர்ச்சி தரும் தோல் என்ற ஐந்தில்) ஏதேனும் ஓர் இந்திரியம் பழுதுற்று ஓட்டையானால், அதன் வழியே அறிவு கசிந்து வெளியாகிவிடும் — தோல் பையின் ஓட்டை வழியே நீர் வெளியாவது போல். (முன்பு நீரைக் கொணரத் தோலாலான பை பயன்பட்டு வந்தது.) (71)</p>
<p class="Left-Align">சில ‘ஆறு’ :—</p>
<p class="Text">தூக்கம், சோர்வு, பயம், கோபம், சோம்பல், சிந்திப்பதில் நேரம் கடத்திச் செயலில் ஈடுபடாமை என்ற ஆறும் பெரும் குறைகள். நலத்தை விரும்புகிறவனால் தவிர்க்கத்தக்கவை. (72)</p>
<p class="Text">சடங்கு செய்ய வந்த புரோகிதர் — ஆனால், வேதமோதாதவர். அரசர் — ஆனால், நாட்டைக் காக்காதவர். மனைவி — ஆனால், மனம் கசக்கும்படி பேசுபவள். மாடு மேய்ப்பவன் — ஆனால், வீட்டினுள் தங்க விரும்புபவன். நாவிதர் — ஆனால், நாட்டைச் சுற்றிப் பார்க்க விரும்புபவர் (குறிப்பிட்ட இடத்தில் இல்லாமல் ஊர் சுற்றுபவர்). பயன்படாத அந்த அறுவரும் கடலில் ஓட்டைப் படகு போல் தவிர்க்கத்தக்கவர் (கவைக்குதவாதவர்). (73—74)</p>
<p class="Text">சத்தியம், தானம், சுறுசுறுப்பு, அசூயையின்மை, பொறுமை, உறுதி என்ற ஆறு குணங்களை மனிதன் இழக்கக்கூடாது. (75)</p>
<p class="Text">அரசே! மனித வாழ்வில் சுகம் தருபவை ஆறு. அவை தடையற்ற பொருள் வரவு, என்றும் உடல் நலம் குன்றாமை, அனுசரணையான மனைவி, இனிக்கப் பேசுபவளும்கூட, அடங்கி நடக்கின்ற மகன், பயன் தருகின்ற கல்வி என. (76)</p>
<p class="Text">நோயின்மை, கடனின்மை, உற்றார்—உறவினரிடமிருந்து பிரியாமை, நல்லோரிணக்கம், தன்வசத்திலுள்ள பிழைப்புக்கான வழி (தொழில் முதலியவை), பயமற்ற குடியிருப்பு — இவை ஆறும் உலக வாழ்க்கையில் சுகம் தருபவை. (77)</p>
<p class="Text">தன் மனத்தில் நித்தியமாகக் குடி கொண்டுள்ள காமம், கோபம், பேராசை, மதிமயக்கம், செருக்கு, பொறாமை என்ற ஆறை அடக்கி ஆள்கிறவனும், புலன்களைத் தன்வசத்தில் கொண்டுள்ளவனுமான மனிதனைப் பாவமும் கேடுகளும் எப்படி நெருங்க முடியும்? (78)</p>
<p class="Text">இந்த அறுவர், அந்த அறுவரால் பிழைக்கின்றனர். திருடர்கள் — கவனமின்றி மெத்தனமாக இருப்பவர்களாலும், மருத்துவர்கள் — நோய்வாய்ப்படுபவர்களாலும், பெண்கள் — காமம் மிகுந்தவர்களாலும், ருத்விக்குகள் — வேள்வி புரிபவர்களாலும், அரசன் — ஒருவருக்கொருவர் சண்டையிடுபவர்களாலும், அறிஞர்கள் — மூடர்களாலும் பிழைக்கின்றனர். இதுபோல் பிழைக்கும் ஏழாமவன் உலகில் காணக் கிடைக்க மாட்டான். (79—80)</p>
<p class="Text">இந்த ஆறும் ஒரு நாழிகை நேரம் கவனிக்காவிடினும் அழிவுறும். பசுக்கள், தொழில் (பிழைப்பு), விவசாயம், மனைவி, கல்வி, நீசனுடன் உறவு. (81)</p>
<p class="Text">இந்த அறுவரும் முன் உதவி செய்தவரை (தன் பணி முடிந்ததும்) பொருட்படுத்த மாட்டார்கள். ஆசார்யனை அவரால் போதிக்கப்பட்ட சீடர்களும், மணம் புரிந்தவர் தாயையும், காமம் அடங்கியவர் ஸ்திரீயையும், காரியம் முடித்துக் கொண்டவர் அதற்கு உதவியவரையும், கடும் கடலைத் தாண்டியவர் ஓடக்காரனையும், நோய் நீங்கியவர் மருத்துவரையும் பொருட்படுத்த மாட்டார். (அவர்களின் தேவை அகன்றதே காரணம்.) (82—83)</p>
<p class="Text">பொறாமையுள்ளவன், கருணையுள்ளவன், எதிலும் மனநிறைவு பெறாதவன், கோபிக்கிற வழக்கமுள்ளவன், எதையும் எப்போதும் சந்தேகிப்பவன், பிறரது செழிப்பில் வாழ்பவன் — இவர் அறுவரும் எப்போதும் துயரடைவர். (84)</p>
<p class="Left-Align">சில ‘ஏழு’ :—</p>
<p class="Text">அரசருக்கு இந்த ஏழும் கெடுதிக்குக் காரணமாகுபவை. வேரூன்றிய பேரரசர்களும் இவற்றால் அழிவர். பெண்களிடம் மோகம், சூதாட்டம், வேட்டை, மதுவருந்துதல், தடித்த பேச்சு, கடுந்தண்டனை, பொருளாதாரத்தில் கேடு — இவை அந்த ஏழு. (85—86)</p>
<p class="Left-Align">சில ‘எட்டு’ :—</p>
<p class="Text">அழியவிருக்கின்ற மனிதனை அடையாளம் காட்டுகிற அவனது செயல்கள் எட்டு. அந்தணரை வெறுப்பான், அந்தணரால் வெறுக்கப் பெறுவான், அந்தணரின் உடமைகளைப் பறிப்பான், அவர்களை அழிக்க முயல்வான், அவர்களைப் பற்றி அவதூறாகப் பேசி மகிழ்வான், அவர்கள் பாராட்டப் பெறுவதை விரும்ப மாட்டான், அவர்களைக் காரிய நேரத்தில் நினைவில் கொள்ள மாட்டான், அவர்கள் தன்னிடம் ஏதேனும் வேண்டினால் வெறியடைவான். அறிவாளி, இந்த எட்டையும் சுய அறிவால் உணர்ந்து தவிர்க்க வேண்டும். (உலகினர் அனைவருக்கும் எக்காலும் நண்பனாகப் பழகுபவர், அந்தணர்.) (87—89)</p>
<p class="Text">இந்த எட்டும், மகிழ்ச்சியை வெண்ணெய் போல் திரட்டித் தருபவை; தானே உணர்ந்து ரசிக்கக் கூடியவை. நண்பர்களுடன் சேர்க்கை, பெருத்த பணவரவு, மகனைக் கட்டி அணைத்தல், இனிய மனைவியுடன் இணைதல், உரிய நேரத்தில் இனிய பேச்சு, தன் கூட்டாளிகளின் வளர்ச்சி, விரும்பியதைப் பெறுதல், மக்கள் கூட்டத்தில் பாராட்டப் பெறுதல் — இவை அந்த எட்டு. (90—92)</p>
<p class="Text">எட்டு குணங்கள் மனிதனைப் பெருமைப்படுத்துகின்றன. சுய அறிவு, நற்குலத் தோன்றல், புலனடக்கம், கல்வி, எதிர்ப்பு சக்தி, மிதமான பேச்சு, சக்திக்கேற்ற கொடை, நன்றியுணர்வு என்பவை அவை. (93)</p>
<p class="Left-Align">ஒரு ‘ஒன்பது’ :—</p>
<p class="Text">ஒன்பது வாயில்கள் (இரு காதுகள், இரு கண்கள், இரு மூக்கு துவாரங்கள், வாய், மல வழி, சிறுநீர் வழி என) கொண்ட இந்த உடலெனும் வீட்டில் (வாயு, பித்தம், கபம் என) மூன்று தூண்கள், ஐந்து சாட்சிகள் (பிருதிவி, ஜலம், நெருப்பு, வாயு, ஆகாசம் என ஐந்து பூதங்கள்), ஒரு ‘உடமையாளன்’ (ஆத்மா) உண்டு என்பதை உணர்ந்தவனே அறிஞன்! (94)</p>
<p class="Left-Align">ஒரு ‘பத்து’ :—</p>
<p class="Text">திருதராஷ்டிரரே! இந்தப் பத்து மனிதர்கள் நல்லொழுக்கத்தை உணர மாட்டார்கள். போதையிலுள்ளவன், கவனமில்லாதவன், பித்தன், களைத்தவன், கோபிப்பவன், பசித்தவன், அவசரப்படுபவன், பேராசையுள்ளவன், பயந்தவன், காமமிக்கவன் என. இந்நிலை ஏற்படாதபடி பாதுகாத்துக் கொள்ள வேண்டும். (95—96)</p>
<p class="Text">அசுரர் தலைவரான பிரஹ்லாதனுக்கும், அந்தணரான ஸுதன்வா என்பவருக்கும் இடையே, பிரஹ்லாதனின் குமாரன் விரோசனனைப் பற்றி நடந்த விவாதம் பற்றி ஒரு வரலாற்றைக் கூறுவர். அதில் ஸுதன்வா சொன்ன நீதிகள் இவை. [இந்த வரலாறு, இந்நூலின் 3வது அத்தியாயத்தில் 3வது சுலோகத்தின் பின்பு காணப் பெறுகிறது (ஸபா பர்வம், 68 அத்.).] (97)</p>
<p class="Left-Align">வெற்றி பெறுகிற அரசன் :—</p>
<p class="Text">ஆசையையும் கோபத்தையும் விட்டவர், செல்வத்தைத் தக்கவர்களிடம் பாதுகாப்பாக வைத்தவர், பகுத்தறிவாளர், கல்வி நிறைந்தவர், சுறுசுறுப்புள்ளவர் — இத்தகைய அரசரை நாட்டு மக்கள் பிரமாணம் என நம்புவர். (98)</p>
<p class="Text">பிறர் தன்னை நம்பும்படி நடக்கத் தெரிந்தவர், குற்றத்தை நன்கு தெரிந்த கொண்ட பின் தண்டிப்பவர், தண்டிக்கிற அளவை உணர்ந்தவர், அதே சமயம் மன்னிக்கவும் தெரிந்தவர் — இத்தகையவரை செல்வமும் சீரும் உடனே சென்றடையும். (99)</p>
<p class="Text">அறிவைச் சீரிய முறையில் செலுத்துபவர், தன் எதிரி வலிவில் குன்றியவராயினும் அவரை மதிக்கத் தவற மாட்டார். போரில் பொருதிய நிலையிலும் கருத்துடன் கவனித்து எதிரியுடன் கைகலப்பார். தன்னைவிட வலிவுமிக்கவருடன் சண்டையை விரும்ப மாட்டார். நேரம் பார்த்தே தன் வலிவைக் காட்டுவார். (100)</p>
<p class="Text">நெருக்கடியைக் கண்டு கலங்க மாட்டார். கவனம் சிதறாமல் பணியில் இறங்குவார். பெருந்தன்மையுடன் நேர்கிற துன்பத்தைப் பொறுத்துக் கொள்வார். பொறுப்புக்கான ஏற்பார். இதனால், அவரது எதிரிகள் அவரிடம் தோற்றுவிடுவர். (101)</p>
<p class="Text">காரணமின்றி வீட்டைவிட்டு வெளியே தங்க மாட்டார். கெட்டவருடன் ஒப்பந்தம், பிறர் மனைவியைத் தீண்டுதல், போக்கிரித்தனம், திருட்டு, புறங்கூறல், மதுவருந்துதல் — இவற்றில் ஈடுபடமாட்டார். அவர் எப்போதும் சுகமாக வாழ்வார். (102)</p>
<p class="Text">அறம், பொருள், இன்பம் என்ற நாட வேண்டியவற்றைக் கூடப் பரபரப்புடன் தொடங்க மாட்டார். கேட்கப்படும்போது உண்மையையே கூறுவார். நண்பனுக்காகக் கூடக் கருத்து மோதலை விரும்ப மாட்டார். தன்னைப் பாராட்டாததற்காகச் சினம் கொள்ள மாட்டார். இவரே அறிஞர்! (103)</p>
<p class="Text">பிறரிடம் அசூயைப்படாமல் பரிவுடன் நடப்பார். வலிவற்ற நிலையிலிருந்து கொண்டு, பிறருக்காகப் பிணை நிற்க மாட்டார். அளவுக்கு மீறிப் பேச மாட்டார். பேச்சு முற்றிக் கலகம் நேரும்போது பொறுமை காட்டுவார். இவர் எங்கும் பாராட்டைப் பெறுவார். (104)</p>
<p class="Text">திமிர் பிடித்தவராகத் தன்னைக் காட்டிக் கொள்ளார். அகந்தையுடன் பிறரைத் தாழ்த்திப் பேச மாட்டார். உணர்ச்சி வசப்பட்டுக் கசப்பான சொற்களைக் கூறமாட்டார். அதனால் மக்கள் இவரை அன்புக்குரியவராகக் கொள்வர். (105)</p>
<p class="Text">அடங்கிய பழைய விரோதத்தைக் கிளப்பிவிட மாட்டார். திமிர் காட்டாமல் அடங்கி அமைதியுடன் நடப்பார். தான் தாழ்நிலையை அடைந்ததற்காகத் தகாத செயலைச் செய்ய மாட்டார். இவரை ‘நல்லொழுக்கமிக்கவர்’ எனப் பெரியோர் கருதுவர். (106)</p>
<p class="Text">தனது சுகத்தில் பெருமிதமோ, பிறரது துன்பத்தில் மகிழ்ச்சியோ கொள்ளாதவனும், தானமாக வழங்கிவிட்டுப் பின் அதனைப் பற்றி வருந்தாதவனும் நன்னடத்தை மிக்கவன். (107)</p>
<p class="Text">உள்ளூர் நடைமுறை, சமுதாய வழக்கம், இன வழக்கம் — இவற்றின் கீழ்—மேல் உணர்ந்து, முடிந்தவரை இவற்றைக் கடைப்பிடிப்பவனுக்குச் சென்ற இடமெல்லாம் சிறப்பு — இவன் மக்களின் தலைவனாவான். (108)</p>
<p class="Text">கர்வம், மதிமயக்கம், பொறாமை, தீச்செயல் புரிவது, அரசனிடம் விரோதம், புறங்கூறல், சமுதாய விரோதம், போதையில் உள்ளவனிடமும் பித்தனிடமும் கெட்டவனிடமும் கலகமிடுதல் — இவற்றைச் சுயபுத்தி உள்ளவன் தவிர்க்க வேண்டும். இத்தகையவன் மக்கள் தலைவனாவான். (109)</p>
<p class="Text">புலனடக்கம், செய்யும் பணிக்கேற்ற உடல் — மனத்தூய்மை, தெய்வ வழிபாடு, மங்களச் செயல்களில் ஈடுபாடு, செய்த தீச்செயலுக்கேற்ற கழுவாய் செய்தல், சமுதாய நலப்பணி — இவற்றில் ஈடுபட்டவனின் மேலெழுச்சியைத் தேவர்கள் அருள்வார்கள். (110)</p>
<p class="Text">தன்னோடு ஒத்தவருடன் மட்டும் திருமணம் செய்தல், பழக்க—வழக்கம், பேச்சு வார்த்தை — இவற்றை வைத்துக் கொள்வான் — தன்னைவிடத் தாழ்ந்தவருடனல்ல. மேலும், தன்னைவிடச் சிறந்தவரையே முன்னே வைப்பான். அந்த அறிவாளியின் வாழ்க்கைமுறை பண்பட்டது. (111)</p>
<p class="Text">தன்னை அண்டியவர்களுடன் பகிர்ந்து, தான் அளவுடன் உண்பான். கடும் உழைப்பிற்குப் பின்னரும் அளவுடன் தூங்குவான். விரோதியாயினும் வேண்டினால் வாரி வழங்குவான். சுயவலிவுள்ள அவனை விட்டுக் கேடுகள் தானே அகலும். (112)</p>
<p class="Text">அவன் செய்ய விரும்பியதையும், நேரத்தில் செய்யத் தவறியதையும் (தவறாகச் செய்ததையும்) பிறர் அறிய மாட்டார். செயலைப் பற்றி ரகசியமாக ஆலோசித்துத் திட்டமிட்டுச் செயலாற்றிய அவனது செயல்கள், என்றும் பயன் தராமல் வீணாவதில்லை. (113)</p>
<p class="Text">எல்லா உயிரினத்துடனும் அமைதியுடன் வாழ்வதில் அக்கரையுள்ளவன், மெய் பேசுபவன், மென்மையுள்ளவன், பிறரை மதித்து நடப்பவன், தூய உள்ளமுள்ளவன் — இத்தகையவன் உற்றார்—உறவினரிடையே உயர்ந்த ‘ஜாதி ரத்தினம்’ போல் ஒளிமிக்கவனாக இருப்பான். (114)</p>
<p class="Text">தன்னிடமுள்ள குறைகளை உணர்ந்து வருந்துபவன் உலகிற்கு வழிகாட்டியாகிறான். திருந்தியபின் அவன், நல்மனமும் அமைதியும் கொண்டு பேரொளிமிக்கவனாக, ஒளியால் சூரியனுக்கு ஒப்பாக விளங்குவான். (இவ்வாறு ஸுதன்வா பிரஹ்லாதனுக்கு நீதி போதித்தான்.) (115)</p>
<p class="Left-Align">பாண்டவரது நலம் கருதுவீர் :—</p>
<p class="Text">அம்பிகை மைந்தரே! (மானாகி நின்ற ரிஷியின்) சாபத்தால் தன்நிலை இழந்த பாண்டுவின் ஐந்து குமாரர்களும் காட்டில் பிறந்தவர்கள். சிறுவர்களான அவர்கள் ஐவரும் ஐந்து இந்திரர்களுக்கு ஒப்பானவர்கள். நீரே அவர்களை வளர்த்துக் கல்வி புகட்டினீர். அவர்கள், உமது கட்டளையை எப்போதும் நிறைவேற்றுகின்றனர். (சிவனும் பார்வதியும் கைலாசத்தில் விளையாடிக் கொண்டிருந்தனர். அங்கு சென்ற இந்திரன் அவர்கள் யார்? என்பதை அறியாமல், செருக்கால் திரிலோகாதிபதியான தன்னை வரவேற்காமலிருப்பதாகச் சிவனைக் குற்றம் சாட்டினான். இந்திரனது செருக்கை அடக்க, சிவன், அவனைச் சிறையில் அடைத்தார். இவனுக்கு முன்னரே நான்கு இந்திரர்கள் சிவனிடம் தவறாக நடந்தமைக்காகச் சிறைப்பட்டிருந்தனர். இந்த இந்திரனும் அந்த நால்வரும் சிவனிடம் மன்னிப்பு கோர, பாண்டவர்களாகப் பிறந்து சாபத்திலிருந்து விடுபட அருளினார். அதனால், இந்த ஐந்து இந்திரர்களே பாண்டவர்களாகப் பிறந்தனர் என்பதை விதுரர் சுட்டிக் காட்டுகிறார்.) (116)</p>
<p class="Text">ராஜராஜரே! பாண்டவர்களுக்கு உரித்தான, அவர்களது தந்தை ஆண்ட அரசைத் தந்து, நீரும் உமது புதல்வர்களுடன் தேவர்களும் மனிதர்களும் உம்மை நிந்திக்காதபடி மகிழ்ச்சியுடன் சுகமாக வாழ்வீர். (117)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-4">இரண்டாவது அத்தியாயம்</p>
<p class="Text"><span class="char-style-override-8">திருதராஷ்டிரர் கேட்கிறார்——</span> ஐயனே! உறக்கமின்றி விழித்தும் தபித்தும் கொண்டிருக்கிற நான், ‘எதனைச் செய்ய வேண்டும்?’ என்று கருதுகிறாயோ, அதனைக் கூறுவாய். நம் குலத்தில் நீ ஒருவனே, தர்மமும் பொருளாதாரமும் நன்கு உணர்ந்தவன், தூயவனும் கூட. தர்மபுத்திரனுக்கு எதிரியே தோன்றியதில்லை. அவனுக்கும் எது நல்லதோ, குரு வம்சத்திற்கு எது மேன்மை தரக்கூடியதோ, அதனைச் சொல்வாய். எப்போது கெடுதி நேருமோ? என்று பயந்து, கெடுதியையே எப்போதும் எதிர்பார்த்துக் கலங்கியவனாக, நான் உன்னைக் கேட்கிறேன். தர்மபுத்திரன் என்ன செய்ய விரும்புகிறான்? உண்மையை முழுவதும் கூறுவாய். (1—3)</p>
<p class="Text"><span class="char-style-override-8">விதுரர் கூறுகிறார்——</span> நல்லதோ, கெட்டதோ, பிரியமானதோ, வெறுப்பிற்குரியதோ, பிறர் அதனை அறிய விரும்பிக் கேட்காதபோது சொல்லக் கூடாது. அவமதிப்பு ஏற்படாதிருக்க விரும்பினால், கேட்கப்படாதவரைச் சொல்லக் கூடாது. (நம்மைச் சார்ந்தவருக்கு அவமதிப்பு ஏற்படாதிருக்க விரும்பினால், அவர் கேட்காவிடினும் நல்லதையோ, கெட்டதையோ, பிரியமானதையோ, வெறுப்பதையோ — தான் அறிந்ததை உள்ளபடி சொல்லத்தான் வேண்டும் என்ற மாறுபட்ட பொருளையும் கூறுவதுண்டு.) (4)</p>
<p class="Text">அதனால், அரசகோமானே! குருவம்சத்தினருக்கு நன்மை அளிக்கவல்ல தர்மத்தை ஒட்டிய வழியைக் கூறுகிறேன், புரிந்து கொள்வீர். (5)</p>
<p class="Left-Align">பின்விளைவு பற்றிய சிந்தனை :—</p>
<p class="Text">பரதகுலத் தோன்றலே! வஞ்சகமாக முறைதவறிச் செய்கிற செயல்கள் (தற்சமயம்) பலனைத் தரும்; தாற்காலிக நன்மையைத் தரும். அவற்றில் மனத்தைச் செலுத்தாதீர். (6)</p>
<p class="Text">முறைப்படி நேர்மையான வழியில் செய்த செயலும் பலன் தராமல் போகலாம். அதனால், அறிவாளி மனம் நோகக் கூடாது. (பலன் தராததாயினும் ‘நன்மை பயக்கக் கூடும்’ என்று நம்பித் தொடர்ந்து செயல்பட வேண்டும்.) (7)</p>
<p class="Text">ஒவ்வொரு செயலும் பலவற்றுடன் தொடர்புள்ளபடியால் பின்விளைவு பற்றிச் சிந்திக்க வேண்டும். நன்கு யோசித்துச் செயல்பட வேண்டும். முறைதவறி, உணர்ச்சிவசப்பட்டுச் செயல்படக் கூடாது. (8)</p>
<p class="Text">பின்விளைவைப் பற்றி நன்கு சிந்தித்து, செயல் அமையும் போக்கையும், தன் சக்தியையும் (முயற்சியையும்) கணக்கிட்டுச் செய்வதா, செய்யாமலிருப்பதா? என்ற முடிவிற்கு வரவேண்டும். (9)</p>
<p class="Text">தன் நிலை, பொருளாதாரம், நாட்டின் நிலை, ஆட்சியின் தரம், நிறைவு, குறை — இவற்றின் அளவு தெரியாமல் செயல்படுகிற அரசன், ஆட்சியில் நிலைக்க மாட்டான். (10)</p>
<p class="Text">முன் கூறியவற்றின் நிலை, அளவு பற்றி நன்கு தொடர்ந்து கண்காணித்து, தர்மத்தையும் பொருளாதாரத்தையும் சீர்தூக்கிப் பார்ப்பவனே ஆட்சியை வசப்படுத்துகிறான். (11)</p>
<p class="Left-Align">அரசும் வரியும் :—</p>
<p class="Text">‘ஆட்சி தன்வசமுள்ளது’ என்ற மிதப்பில் இருப்பது நல்லதல்ல. நல்வழிப்படாதிருத்தல் செல்வத்தை அழித்திடும் — முதுமை அழகை அழிப்பதுபோல். (‘அழகாக இருக்கிறோம்’ என்ற மெத்தனம் நொடிக்கு நொடி கிழத்தன்மை வருவதை உணர முடியாமல் செய்துவிடும். கவனக்குறைவும் மெத்தனமும் ஆட்சி நழுவி வருவதை உணரவிடாது.) (12)</p>
<p class="Text">மீன், உணவை விரும்பி இனிய தின்பண்டத்தால் மறைக்கப்பட்ட இரும்புத் தூண்டிலை விழுங்குகிறது. அது, அதன் பின்விளைவைக் கவனிப்பதில்லை. (13)</p>
<p class="Text">விழுங்கத்தக்கதையும், விழுங்க முடிந்ததையும் செரிக்கக் கூடியதையும், செரித்தபின் உடலுக்கு இதமானதையுமே உடல்நலனை விரும்பியவன் சாப்பிட வேண்டும். (14)</p>
<p class="Text">மரத்திலிருந்து முதிர்ந்து பழுக்காத காய்களைப் பறிப்பவன், அவற்றின் சாற்றைப் பெறுவதில்லை; அதன் விதையும் (முதிராமல் மறுபடி முளைக்க இயலாதபடி) அழிகிறது. (15)</p>
<p class="Text">உரிய காலத்தில் முதிர்ந்து பழுத்த பழத்தை எடுப்பவன் பழத்திலிருந்து சாற்றையும் பெறுகிறான். விதையிலிருந்து (விதை மரமாகிக் காய்த்தப்பின்) பழத்தையும் மறுபடி பெறுகிறான். (16)</p>
<p class="Text">தேனீ, பூக்களைக் காப்பாற்றிக் கொண்டே எப்படித் தேனை எடுக்கிறதோ, அதுபோல் மனிதர்களிடமிருந்து பொருளைத் துன்புறுத்தாமலே எடுத்துக் கொள்ள வேண்டும். (தேனீ, பூக்களிலிருந்து தேனைச் சேகரிக்கும்போது, பூ மீது அமராமல் கொஞ்சி முத்தமிடுவதுபோல், பூக்களுக்கு ஆனந்தமளித்துக் கொண்டு மகரந்தத்தை உறிஞ்சுகிறது. பூ, பின்னர் விதையாகி மற்றொரு செடியாவதற்குத் தேனீயே உதவுவதும் உண்டு. அரசன், மக்களிடமிருந்து வரியைப் பெறும்போது துன்புறுத்தாமலும், வரியைக் கொடுப்பதில் மக்களுக்கு மகிழ்ச்சி ஏற்படுமாறும், அவ்வரி மக்களின் நல்வாழ்விற்கு உதவுவதை உணர்த்துவதாயும் அமைய வேண்டும்.) (17)</p>
<p class="Text">தோட்டத்திலிருந்து மாலை தொடுப்பதற்காகப் பூவைப் பறிப்பவன் எப்படி ஒவ்வொரு பூவாகப் பறிக்கிறானோ, அதாவது செடிக்கு (அதன் வேருக்கு) ஆபத்து வராமல் அதனைச் செய்கிறானோ, அதுபோல அரசன் வரியைப் பெறவேண்டும். கரியாக்கி (எரிபொருளாக) விற்கிறவன் போல் தேவையிராமல் வேருடன் பிடுங்கி அழிக்கக் கூடாது. (பூக்காரனுக்கு அந்தப் பூச்செடி மறுநாளும் தேவை. அதனால், செடிக்கு நீரூற்றி வளர்த்துச் சேதமின்றிப் பூவை மட்டும் பறிப்பான். கரியாக்குபவனோ, அதன் அழிவிலேயே குறியுள்ளவன்; வேருடன் களைந்து எரிக்கத் தயங்க மாட்டான். மக்கள் சீராக வாழ்ந்தால்தான் வரி தொடர்ந்து கிட்டும். வரி பெறும் முயற்சியில் மக்கள் அழிந்தார்களே எனில், மறுபடி வரி பெற வாய்ப்பே இல்லை. பொன் முட்டை இடும் வாத்தைக் காப்பதுபோல், மக்களை மென்மையுடனும் கவனத்துடனும் பாதுகாப்பது அவசியம்.) (18)</p>
<p class="Text">எனக்கு, இதனைச் செய்வதால் என்ன நேரும்? செய்யாததால் என்ன நேரலாம்? என ஒவ்வொரு செயலையும் ஆராய்ந்து செய்யலாம்; செய்யாமலும் இருக்கலாம். (19)</p>
<p class="Left-Align">வீணே செயல்படுபவர் :—</p>
<p class="Text">சில செயல்களைத் தொடங்கவே கூடாது. சிலவற்றைச் செய்தாலும் முன்நிலைபோல்தான் இருக்கும். (பலன் எதுவும் ஏற்படாது.) அவற்றிற்காகச் செய்த முயற்சியும் உழைப்பும் வீணாகும். (20)</p>
<p class="Text">பலனற்றதில் ஈடுபடுபவனும், பலன் தருவதில் பராமுகமாயிருப்பவனுமான குடும்பத்தின் அல்லது அரசின் தலைவனை எவரும் விரும்ப மாட்டார்கள் — நபுஞ்சகனான கணவனை மனைவி விரும்பாததைப் போல். (21)</p>
<p class="Text">எவன் சுமுகமாயிருப்பது எந்தப் பயனையும் விளைவிக்காதோ, அவனது கோபமும் பயனற்றதோ, அவனைத் தலைவனாக்கிக் கொள்ள எவரும் விரும்புவதில்லை —  நபுஞ்சகனைப் பெண்கள் விரும்பாதது போல். (22)</p>
<p class="Text">அறிவாளியான மனிதன், முதலீடு குறைவாகவும் பலன் அதிகமாகவுமுள்ள செயலை விரைவில் செய்யத் தொடங்குவான்; தாமதிக்க விடமாட்டான். (23)</p>
<p class="Left-Align">மக்கள் விரும்பும் அரசன் :—</p>
<p class="Text">எந்த அரசன் மௌனமாக எதனையும் செய்யாதிருந்தாலும், பேராவலுடன் கண்களால் பருகுபவன்போல நேர்மையுடன்  கண்காணிப்பானோ, அவனை மக்கள் பிரியத்துடன் பின்பற்றுவர். (24)</p>
<p class="Text">ஒரு மரம் நன்கு பூத்திருக்கும், காய்த்திருக்காது (பார்த்துத் திருப்தி அடையலாம்). காய்த்திருக்கும், எளிதில் அதன்மேல் ஏற முடியாது (காய் நிலையிலேயே எவனும் பறித்துவிட மாட்டான்). காய் முதிர்ந்திருக்கும், ஆனால் பழுத்த பழம் போல் காணும் (தேவையுள்ளவன் பழத்தைப் பறித்துக் கொள்வான்; பறித்தவனும் மகிழ்வான், மரத்திற்கும் சேதமில்லை). ஆனால், அந்த மரம் பட்டுப் போகக் கூடாது (அதனை யாரும் சீண்ட மாட்டார்). அந்த மரம் போல் அரசன். (அரசன் மக்களிடம் பிரியத்தைக் காட்ட வேண்டும் (பூ). மக்களுக்கு உதவ இருப்பவனாகக் காட்டிக் கொள்ள வேண்டும் (காய்). அதேசமயம் மக்கள் எளிதில் அரசனை நெருங்கக் கூடாது. அரசனது முயற்சிகள் நிறைவுற்று பலன் தரும் தருவாயில்தான் மக்களுக்கு அரசனே நன்மை தருவான். மக்களே நன்மை பெற முந்தக் கூடாது. அரசனிடமுள்ள குறைகள் மக்கள் கண்களில் படாதவாறு பாதுகாக்க வேண்டும். முன்சொன்ன பூ—காய்—பழ நிலைகளில் கவனத்துடன் செயல்படுகிற அரசன், மக்களின் பார்வையில் குறையுள்ளவனாகப் படமாட்டான்.) (25)</p>
<p class="Text">கண், மனம், வாக்கு, செயல் — இவற்றால் மக்களை மகிழ்விக்கின்ற அரசனை மக்கள் மகிழ்விப்பர். (26)</p>
<p class="Text">வேடனைக் கண்ட மான்கள்போல், எந்த அரசனைக் கண்டு மக்கள் திகிலுறுகிறார்களோ, அவன் கடல்வரை விரிந்த அரசைப் பெற்றும் குறையுள்ளவனே. (27)</p>
<p class="Text">தந்தை—பாட்டன் வழியே வந்த நிலைத்த அரசைத் தன் செயல்முறைகளால் முழுவதும் பெற்றிருந்தும், நேர்மையின்மையில் ஊறிய அரசன், காற்று மேகத்தைச் சிதற அடிப்பதுபோல் அரசைச் சிதறச் செய்வான். (28)</p>
<p class="Left-Align">சீரிய ஆட்சி முறை :—</p>
<p class="Text">பெரியோர்கள் ஆதி முதல் நடைமுறையாகக் கொண்டிருந்த தர்மத்தைக் கடைப்பிடிக்கிற அரசனது பூமி, செல்வம் நிரம்பியதாக, செழிப்பைப் பன்மடங்கு பெருக்குவதாக விரிந்து கொண்டே இருக்கும். (29)</p>
<p class="Text">தர்மத்தைக் கைவிட்டு அதர்மத்தையே விடாப்பிடியாகத் தொடர்பவனது செல்வம், நெருப்பிலிட்ட தோல் போல் கருகிச் சுருங்கிவிடும். (30)</p>
<p class="Text">எதிரியின் நாட்டை அழிப்பதில் காட்டுகிற முயற்சியின் அளவே, தன் நாட்டைக் காப்பதிலும் காட்டப்பட வேண்டும். (31)</p>
<p class="Text">ஆட்சியைத் தர்மத்தால் பெற வேண்டும். தர்மத்தால் காக்க வேண்டும். தர்மத்தின் மூலம் பெற்ற சீரும் அகலாது. இவனும் சீரைப் பிரிய மாட்டான். (32)</p>
<p class="Text">பிதற்றுகிற பித்தனாயினும், மழலை பேசுகிற சிறுவனாயினும் அவர்களிடமிருந்து உண்மையை ஏற்க வேண்டும் — மண்கட்டியிலிருந்து தங்கத்தைப் பெறுவதுபோல். (33)</p>
<p class="Text">விவசாயி நெற்கதிர்களை அறுத்துச் சென்றபின், களத்தில் உதிர்ந்து கிடக்கின்ற நெல்மணிகளை, தன் உணவிற்காகப் பொறுக்கிச் சேமிப்பவன்போல், கவனத்துடன் பெரியோர்களின் சொல் மணிகளையும் செயல்களையும் சேகரிக்க வேண்டும். (34)</p>
<p class="Text">மற்ற மக்கள் கண்களால் பார்த்து உணர்வது போல், முகர்வதன் மூலம் பசுக்கள் பொருளைக் கண்டுபிடிக்கும். வேதத்தின் மூலம் அந்தணரும், ஒற்றர்கள் மூலம் அரசரும் நிலை உணர்வார்கள். (35)</p>
<p class="Text">மாமன்னரே! பால் கறப்பதற்கு இடம் கொடுக்காத முரட்டுப் பசு, பல துன்பங்களால் (கால்கள் கட்டப்பட்டு, மூக்கணாங்கயிற்றில் பிணைக்கப்பட்டு) வேதனையுறும். எளிதில் கறக்க முடிகிற பசுவை, எவரும் சிறிதும் துன்புறுத்துவதில்லை. (36)</p>
<p class="Text">எது நெருப்பில் வாட்டப் பெறாமலே வளைகிறதோ, அதைக் காய்ச்சுவதில்லை. தானே வளைந்த மரத்தை அறிவாளி வளைக்க மாட்டான். இதனை முன்மாதிரியாகக் கொண்டவன், வலிவு மிக்கவனிடம் பணிவான். வலிவு மிக்கவனிடம் பணிபவன், இந்திரனிடம் பணிபவனாகிறான். (37—38)</p>
<p class="Text">பசுக்களுக்கு மழையே நாதன். அரசர்களுக்கு மந்திரியே பந்து. பெண்களுக்குக் கணவனே பந்து. அந்தணர்கள் வேதத்தையே பந்துவாகக் கொண்டவராம். (நெருக்கடியில் நாடக் கூடியவன், நாதன்; நெருக்கடியில் கட்டியணைந்து உதவுபவன், பந்து.) (39)</p>
<p class="Text">தர்மம் சத்தியத்தாலும், கல்வி செயல்முறைப் பழக்கத்தாலும், அழகு தேய்த்துக் குளிப்பதாலும், குலம் ஒழுக்கத்தாலும் காப்பாற்றப்படுகின்றது. (40)</p>
<p class="Text">தானியத்தை அளந்து அளந்து காப்பாற்ற வேண்டும். குதிரைகளைத் தேகப்பயிற்சி மூலமும், பசுவை அடிக்கடி கண்காணிப்பதன் மூலமும் காக்க வேண்டும். பெண்களைக் கந்தலாடைகளைக் கொண்டாவது மானத்துடன் இருக்கக் காக்க வேண்டும். (பெண்களைக் கந்தலான ஆடை அணியாதவாறு, நல்லாடை அளித்துக் காக்கவேண்டும் என்றும் பொருள்படும்.) (41)</p>
<p class="Text">ஒழுக்கக் குறைவுள்ளவனுக்குக் குலம் ஏற்றம் தராது. கீழ் இனத்தில் பிறந்தவனுக்கு ஒழுக்கம் சிறப்பு தரும். (42)</p>
<p class="Text">பிறரது செல்வத்திலும் அழகிலும் வீரத்திலும் குலப்பெருமையிலும் சுகத்திலும் பாக்கியத்திலும் அவனுக்குக் கிடைக்கிற பாராட்டிலும் பொறாமைப்படுவோர், முடிவற்ற நோய்க்கு ஆளாவர். (43)</p>
<p class="Text">செய்யக் கூடாததைச் செய்வதிலிருந்தும், செய்யத் தக்கவற்றைக் கைவிடுவதிலிருந்தும், உரியதல்லாத நேரத்தில் ரகசியமாக நடத்த வேண்டிய ஆட்சித் திட்டம் வெளியாவதிலிருந்தும் பயந்தவன் (இவை நடக்கக் கூடாதென விரும்புபவன்), மதிமயக்கத்தைத் தரக்கூடிய மதுபானங்களைத் தவிர்க்க வேண்டும். (44)</p>
<p class="Text">கல்வியும் செல்வமும் குலப்பிறப்பும் திமிர் உள்ளவனிடம் செருக்காக உருவெடுக்கும். நல்லோர்களிடத்தில் இவையே கட்டுப்பாட்டிற்கு வழிகோலும். (45)</p>
<p class="Text">கெட்டவன், தன்னை உலகம் ‘கெட்டவன்’ என மதிப்பதை உணர்ந்திருந்தாலும், என்றோ எதற்காகவோ நல்லவர்கள் அவனை நாடினால், அவன் தன்னை ‘நல்லவன்’ என்றே நம்பிவிடுகிறான். (உலகம், அவனைக் கெட்டவனாக மதிப்பது தவறு என்று எண்ணுவான்.) (46)</p>
<p class="Text">தன்னடக்கமுள்ளவர்களுக்கும் நல்லோரே கதி (போக்கிடம்). நல்லோருக்கும் நல்லோரே கதி. கெட்டவருக்கும் நல்லோரே கதி. கெட்டவர் எவருக்கும் கதியல்ல. (47)</p>
<p class="Left-Align">மனிதனின் மதிப்பு :—</p>
<p class="Text">நல்லாடை உடுத்தியவனைச் சபை மதிக்கும். பசுக்கள் நிறைந்தவன் ருசிமிக்க உணவை நிரம்பப் பெறுவான். வாகனமுள்ளவன் எளிதில் நெடுந்தூரப் பயணம் செய்வான். நல்லொழுக்கம் உள்ளவன் அனைத்தையும் எளிதில் வெல்வான். (48)</p>
<p class="Text">ஒழுக்கம் ஒன்றே மனிதனுக்கு முக்கியம். அது அழியுமானால், நீண்ட ஆயுளாலோ, செல்வத்தாலோ, உற்றார்—உறவினராலோ ஆவதொன்றுமில்லை. (49)</p>
<p class="Text">பரதகுலச் செம்மலே! செல்வந்தர்களுக்கு மாமிசம் அதிகமானதும், நடுத்தரத்தில் உள்ளவர்களுக்கு பால்—தயிர் அதிகமானதும், ஏழைகளுக்கு எண்ணெய் அதிகமானதுமான உணவு விரும்பத்தக்கது. (50)</p>
<p class="Text">ஏழை மக்கள், தம் உணவை ருசிமிக்கதாக உணர்ந்தே சாப்பிடுவர். பசிதான் உணவில் ருசியைக் கூட்டுகிறது. செல்வந்தர்களிடத்தில் பசி காணக் கிடைக்காதது. (51)</p>
<p class="Text">ராஜதிலகமே! அநேகமாக, உலகில் செல்வந்தருக்குச் சாப்பிட்டதைச் செரிக்கின்ற சக்தி இருப்பதில்லை. ஏழைகளுக்கு மரக்கட்டையும் செரித்துவிடும். (52)</p>
<p class="Left-Align">முன் கவனம் தேவை :—</p>
<p class="Text">கீழ்த்தர மக்களுக்குப் பிழைக்க வழியின்மையின் பயம். நடுத்தர மனிதருக்கு மரணத்தில் பயம். உயர்நிலை மனிதருக்கு அவமானத்தில் பெரும் பயம். (53)</p>
<p class="Text">மதுபானத்தால் ஏற்படும் மதிமயக்கத்தைவிட, செல்வச் செருக்கால் ஏற்படும் மதிமயக்கம் அதிகமாகப் பாவச்செயலைச் செய்யத் தூண்டும். (மற்ற போதை பொருளில் நடுநடுவே தெளிவு காணப்படும். பாவச் செயல்களின் இடையே தெளிவே வராது.) செல்வச் செருக்கால் மயக்கமுற்றவன், முழுவதும் சறுக்கி விழுந்த பின்னரே விழித்துக் கொள்வான். (54)</p>
<p class="Text">கட்டுப்பாடின்றிச் செயல்படுகின்ற கண் முதலிய இந்திரியங்கள், தான் விரும்பியவற்றையே பெற முனைவதால் மனிதன் வாட்டப் பெறுகிறான் — நட்சத்திரங்கள், சூரியன் முதலிய கிரகங்கள் போல். (நட்சத்திரங்கள் தனித்து நல்லதையோ, கெட்டதையோ செய்வதில்லை. ஆனால், அவற்றில் அமர்ந்த கிரகங்கள் செய்கிற நல்லது—கெட்டதை இவை செய்வதாகக் கூறப்படுகின்றது. அதுபோல, இந்திரியங்கள் செய்கிற செயலுக்கு மனிதன் கெட்ட பெயர் பெற நேரிடுகிறது.) (55)</p>
<p class="Left-Align">தன்னடக்கம் :—</p>
<p class="Text">வளர்பிறையில் சந்திரன் தானே வளர்வதுபோல், மனத்தைக் குலைக்கின்ற — கூடப் பிறந்தே கெடுக்கின்ற — ஐந்து இந்திரியங்களால் அவனுக்கு ஆபத்து தினமும் வளர்ந்து கொண்டே போகிறது. (56)</p>
<p class="Text">தன்னை அடக்கிக் கொள்ளாமல் அமைச்சர்களைக் கட்டுப்படுத்த விரும்புபவனும், அமைச்சர்களைக் கட்டுப்படுத்தாமல் எதிரியைக் கட்டுப்படுத்த விரும்புபவனும் தன்வசமிழந்து கெடுவான். (57)</p>
<p class="Text">முதலில் தன்னையே (தன் புலன்களையே) எதிரியாகக் கருதி அடக்குபவன், பின்னர் மந்திரிகளையும் எதிரிகளையும் கட்டுப்படுத்த முற்படும்போது, அவனது முயற்சி வீணாவதில்லை. (58)</p>
<p class="Text">தன் புலன்களைக் கட்டுப்படுத்தி, அமைச்சர்களை வென்று, தவறு செய்பவர்களைத் தண்டித்து, எதிலும் சிந்தித்துச் செயல்படுகிற தீரனை, செல்வம் (சீர்) என்றும் தானே சென்றடையும். (59)</p>
<p class="Text">அரசருக்கு அரசே! ஆத்மாவிற்கு உடல்தான் தேர்; மனம் தேரோட்டி; கண், காது முதலியவை குதிரைகள். ஓட்டுனருக்குப் பணிந்து ஓடுகிற நல்ல குதிரைகள் மூலம் கவனம் சிதறாமல் திறமையுடன் தேர் ஓடுவதால், அதில் ஆத்மா சுகமாகப் பயணம் செய்கிறான். (60)</p>
<p class="Text">கட்டுக்கடங்காத திமிர்பிடித்த குதிரைகள் தேருடன் தேரில் அமர்ந்திருப்பவரையும் அழிப்பதுபோல், இந்த இந்திரியங்களும் கட்டுக்கடங்காவிடில் கேடு விளைவிப்பவையே. (61)</p>
<p class="Text">சிறுபிள்ளைத்தனத்துடன் நடப்பவன், கெட்டதை நல்லதெனவும் நல்லதைக் கெட்டதெனவும் காண்பான். இந்திரியங்கள் கட்டுப்படாமையால் துக்கத்தை இன்பமாகப் பார்ப்பான். (62)</p>
<p class="Text">ஒழுக்கத்தையும் பொருளாதாரத்தையும் கைவிட்டு, இந்திரியங்கள் இழுத்துச் சென்ற பாதையில் செல்பவன், சீரையும் செல்வத்தையும் உயிரையும் குடும்பத்தையும் விரைவில் இழப்பான். (63)</p>
<p class="Text">பெரும் பொருளுடையவனாயினும் புலன்களைக் கட்டுப்படுத்தாதவன், புலக்கட்டுப்பாடின்மையாலேயே செல்வாக்கை இழக்கிறான். (64)</p>
<p class="Text">மனம்—அறிவு—புலன்களைக் கட்டுப்படுத்தித் தன் ஆத்மாவைக் கண்டறிய வேண்டும். ஆத்மாவைக் கண்டறிய விரும்புபவனுக்கு, மனம் முதலியவற்றைக் கட்டுப்படுத்திய அவனே உற்ற நண்பன்; கட்டுப்படுத்தாத அவனே எதிரி; கட்டுப்பட்ட அவனே அவனுக்கு உற்றார்—உறவினர்; கட்டுப்படாத அவனே அவனுக்கு எதிரி. (65—66)</p>
<p class="Text">பெருமீன்கள் மெல்லிய வலையைத் துண்டுதுண்டாக்கி விடுவதுபோல, காமமும் கோபமும் அறிவைச் சிதறச் செய்கின்றன. (67)</p>
<p class="Text">ஒழுக்கத்தையும் பொருளாதாரத்தையும் நன்கு சீர்தூக்கிப் பார்த்து, அவற்றிற்கேற்ற சாதனங்களைச் சேகரித்துச் செயல்படுபவன், எப்போதும் இன்பமடைவான். (68)</p>
<p class="Text">மனத்தின் கோணல்களான (காமம், கோபம், பேராசை, மதிமயக்கம், திமிர் என்ற) ஐந்து உள்ளெதிரிகளை வெல்லாமல், வெளி எதிரிகளை வெல்ல விரும்புபவன் எதிரிகளிடம் தோற்பான். (69)</p>
<p class="Text">புலனடக்கமின்மையால் தன்தன் வினைகளால் கட்டுப்பட்டு, மிகப்பெரிய அரசர்களும் அரசுக்குழப்பங்களால் அலைக்கழிக்கப் பெறுவதைக் காணலாம். (70)</p>
<p class="Text">பாவிகளைக் கைவிடாததால் பாவமில்லாதவர்கூட, பாவிகளின் உறவால் பாவிகளுக்குச் சமமான தண்டனை பெறுகிறார்கள். காய்ந்த விறகுடன் ஈர விறகும் சேர்ந்தெரியும். அதனால், பாவிகளுடன் கூட்டுறவு கூடாது. (71)</p>
<p class="Text">ஐந்து இந்திரியங்களும் ஐந்துவிதமான பலனை அடைய விரும்பி, தானே வெளிக் கிளம்புகின்றன. மதிமயக்கத்தால் அவற்றை அடக்காதவனை ஆபத்து விழுங்கிவிடும். (72)</p>
<p class="Text">அசூயையின்மை, நேர்மை, தூய்மை, கிடைத்ததில் திருப்தி, இனிய பேச்சு, புலனடக்கம், சத்தியம், உடலைத் தேவையின்றித் துன்புறுத்தாதிருத்தல் — இவை கெட்டவர்களிடம் காணப் பெறாது. (73)</p>
<p class="Text">பரதகுல மாணிக்கமே! தன்னைப் பற்றிய அறிவு, பரபரப்பின்மை, பொறுமை, அறவழியில் என்றும் நடத்தல், அடக்கத்துடன் பேச்சு, கொடை — இவை கீழ்த்தர மக்களிடம் இருக்காது. (74)</p>
<p class="Left-Align">இனிய சொல்லும் சுடு சொல்லும் :—</p>
<p class="Text">கொடிய உரத்த பேச்சாலும் குற்றம் சுமத்தலாலும் அறிஞர்களை அறிவிலிகள் துன்புறுத்துவர். பேசுபவன் பாவத்தை ஏற்கிறான். பொறுத்தவன் பாவத்திலிருந்து விடுபடுகிறான். (ஒருவனது பாவம், பிறரது நிந்தையால் குறைகிறது; நிந்திப்பதால் பாவம் கூடுகிறது.) (75)</p>
<p class="Text">கொடியவருக்குப் பிறரைத் துன்புறுத்துவது பலம். அரசருக்குத் தண்டிக்கும் முறை பலம். பெண்களுக்குப் பணிவிடை பலம். குணச்சிறப்புள்ளவனுக்குப் பொறுமை பலம். (76)</p>
<p class="Text">அரசே! வாயைக் கட்டுப்படுத்துவது எளிதல்ல. பொருளுடனும் அழகாகவும் நிறையப் பேச இயலாது. (77)</p>
<p class="Text">ராஜராஜரே! இனிய பேச்சு பல மங்களங்களைக் கொணர்கிறது. கெட்ட பேச்சு பல கேடுகளைக் கொணர்கிறது. (78)</p>
<p class="Text">அம்பால் துளைத்த உடலும், கோடரியால் வெட்டப்பட்ட காடும் மறுபடி வடு ஆறித் துளிர்க்கும். சொல்லடிபட்ட புண் அருவருப்பு தரும், ஆறாது. (79)</p>
<p class="Text">இறக்கை உள்ள அம்பு, குழாய் வழியே செலுத்தப்படும் அம்பு, ரம்பம் போன்ற பற்களுள்ள அம்பு — இவை உடலைத் துளைத்ததும், அவைகளை உடலிருந்து பிடுங்கி எடுப்பர். (ஆனால்,) வாயால் எய்யப்பட்ட இந்த முள்ளம்பு இதயத்தினுட்புகுந்துள்ளதால், அதைப் பிடுங்கி எறிய முடியாது. (80)</p>
<p class="Text">‘சுடுசொல்’ என்ற அம்புகள், வாயிலிருந்து வெளி வருகின்றன. அவற்றால் அடிபட்டவர் இரவும் பகலும் துயரடைவர். அவை பிறரது மர்மங்களிலேயே விழும். அதனால் அறிவாளி, அவற்றைப் பிறர் மீது எய்யக் கூடாது. (81)</p>
<p class="Left-Align">விதி கெட மதி கெடும் :—</p>
<p class="Text">தெய்வம் எவனுக்குத் தோல்வியைத் தர விழைகிறதோ, அவனுக்கு முதலில் அறிவைக் குறைத்துவிடும். அதன்பின், அவன் கீழ்த்தரமானதையே கடைப்பிடிப்பான். (82)</p>
<p class="Text">அறிவு கலங்கியதும் அழிவு நெருங்கும்போது, அநியாயம் நியாயமாகத் தோன்றி இதயத்திலிருந்து அகலாது. (83)</p>
<p class="Text">பரதகுலத் தோன்றலே! பாண்டவர்களுடன் விரோதத்தால் உன் புதல்வர்களுக்கு அறிவு விபரீதமாகிவிட்டது. (அநியாயம் நியாயமாகத் தோன்றுகிறது.) நீர், அவர்களுக்குப் புத்திமதி கூறவில்லை. (84)</p>
<p class="Text">திருதராஷ்டிரரே! எல்லாச் சிறப்புகளும் கொண்ட மூவுலகிற்கும் அரசனாக ஆகத்தக்க யுதிஷ்டிரன், உமது சொல்படி நடப்பவன். அவன் அரசனாகட்டும். (85)</p>
<p class="Text">மாமன்னரே! (அவன்) உமது புதல்வர்களைவிடத் தகுதி மிக்கவன்; பாக்கியமுள்ளவன்; வீரமும் சுயஅறிவும் மிக்கவன்; தர்மமும் பொருளாதாரமும் உணர்ந்தவன். அந்த நேர்மையாளன், பரிவாலும் பொல்லாப்பின்மையாலும் உம்மிடமுள்ள பெருமையை மதித்தும், பல துன்பங்களைப் பொறுத்துக் கொள்கிறான். (86—87)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-5">மூன்றாவது அத்தியாயம்</p>
<p class="Left-Align">நேர்மை :—</p>
<p class="Text"><span class="char-style-override-8">விதுரர் கூறுகிறார்——</span> எல்லா புண்ணிய தீர்த்தங்களிலும் நீராடுதல், எல்லா உயிரினங்களிடத்திலும் நேர்மை — இவையிரண்டும் சமமானதே. இவ்விரண்டில் நேர்மை அதிகச் சிறப்புள்ளதெனலாம். உன் புதல்வர்களிடத்தில் (பாண்டவர்களிடத்தில்) நேர்மையைக் கடைப்பிடிப்பீர். இங்கும் புகழ், மறைந்த பின்பும் சுவர்க்கம் கிடைக்கும். நேர்மையாளனுக்கு இவ்வுலகிலும் புகழ், சுவர்க்கத்திலும் சிறப்பு. (1—3)</p>
<p class="Text para-style-override-5"><span class="char-style-override-5">இங்கு ஒரு கதையை விதுரர் கூறுகிறார்——</span> அதன் சுருக்கம் பின்வருமாறு—— ‘கேசினி’ என்பவள் க்ஷத்திரியப் பெண். அவள் தனக்கேற்ற கணவனை வரிக்க சுயம்வரம் நடந்தது. பிரஹ்லாதனின் புதல்வன் ‘விரோசனன்’ என்ற அசுரனும், ஸுதன்வா என்ற அந்தணரும் சுயம்வரத்திற்கு வந்தனர். அந்தணர் உயர்ந்தவரா? அசுரர் உயர்ந்தவரா? என்ற சந்தேகம் எழுந்தது. ‘கசியபர்’ என்ற பிரஜாபதியின் மக்களானதால் அசுரர் உயர்ந்தவர், தேவர்களோ அந்தணர்களோ அல்ல’ என்று விரோசனன் கூறுகிறான்.</p>
<p class="Text para-style-override-5">சுயம்வர தினத்தில் முன்னதாக வந்த விரோசனனுக்கு ஆசனம் அளிக்கப்பட்டிருந்தது. பின்னர் வந்த ஸுதன்வா அதே ஆசனத்தில் விரோசனனுடன் கூட உட்கார மறுத்தார். “இரு அந்தணர்களோ, இரு க்ஷத்திரியர்களோ சம ஆசனத்தில் அமரலாம். தங்கத்தாலான ஆசனத்தில் நீயே அமர்வாய், நான் தனியே உட்காருகிறேன்” என்று ஸுதன்வா கூறியதும், “உனக்கு தர்ப்பாசனமோ, பலகையோதான் ஏற்றது” என விரோசனன் பரிகாசமாகக் கூறினான். “உன் தந்தையான பிரஹ்லாதராயிருந்தால், நான் உட்காருகிற ஆசனத்திற்குத் தாழ்வான ஆசனத்தில்தான் அமர்வார். நீ சிறுவன், சுகமாக வளர்ந்தவன், பண்பு அறிய மாட்டாய்” என ஸுதன்வா கூற, விரோசனன் வெகுண்டு, “தங்கம், பசுமாடு, குதிரை அல்லது அசுரரது செல்வமனைத்தையும் நான் பணயம் வைக்கிறேன். நான் உயர்ந்தவனா? நீ உயர்ந்தவனா? என நடுவர் மூலம் நிச்சயம் செய்வோம்” என்றான். ஸுதன்வாவோ, “தங்கமும் குதிரையும் செல்வமும் உன்னிடமே இருக்கட்டும். உயிரையே இருவரும் பணயம் வைப்போம்” என்றார். நடுவராக யாரை வைப்பது? என்ற கேள்வி எழுந்தபோது, “தேவர்கள் முன்போ,  மனிதர்கள் முன்போ தீர்ப்புக்காக நான் நிற்க மாட்டேன். வேறு யாரிடம் செல்வோம்?” என விரோசனன் கேட்க, ஸுதன்வா, “உன் தந்தை பிரஹ்லாதரிடம் செல்வோம். புதல்வன் சம்பந்தப்பட்டதாயினும், பிரஹ்லாதர் நேர்மையில்லாமல் நடக்க மாட்டார்” என்று கூற, இருவரும் பிரஹ்லாதரிடம் வந்தனர்.</p>
<p class="Text">பிரஹ்லாதர் ஸுதன்வாவை வரவேற்று பாத்யம் முதலிய உபசாரங்களைச் செய்ய முற்பட்டார். ஸுதன்வாவோ ‘அந்தணன் உயர்ந்தவனா? அசுரன் உயர்ந்தவனா?’ என்ற விவாதத்தை முன் வைத்து முடிவு சொல்லும்படி கேட்டார். “கல்மாஷரோ, கபிலரோ, லோஹிதரோ (போன்ற ரிஷிகள்) கூறத் தயங்குகிற தர்மத்தை, கத்திமுனை போன்று கூரானதை, நான் தீர்வு செய்ய முடியாது. நான் சாட்சியாயிருக்கிறேன். விரோசனன் எனக்கு ஒரே பிள்ளை. உங்களுக்குள் வந்த விவாதத்தை என்னைப் போன்றவன் நிர்ணயிக்க இயலாது” என்று பிரஹ்லாதர் தயங்கியதும், ‘தீர்வு கூறாவிடினும், நேர்மையற்று கூறினாலும் உன் தலை வெடித்துவிடும்’ என ஸுதன்வா கூறினார். அப்போது பிரஹ்லாதரின் முன் அதிதி குலத்தோன்றலான ஒரு துறவி (ஹம்ஸர்) அங்கு வந்தார். அவரிடம் பிரஹ்லாதர் வினயத்துடன் விண்ணப்பித்துக் கொண்டார்.</p>
<p class="Left-Align">சபையில் நடுவரின் நிலை :—</p>
<p class="Text"><span class="char-style-override-8">பிரஹ்லாதர் கேட்கிறார்——</span> ஒருவர் தனது புதல்வன்; மற்றவர் முன்பின் அறியாதவர். இருவரிடையே விவாதம் வந்துள்ளது. நடுவராக உள்ளவன் எந்தத் தர்மத்தைப் பின்பற்ற வேண்டும்? (தீர்வு, பிள்ளையைச் சார்ந்தால் மற்றவருக்குத் துரோகமாகும்; மற்றவரைச் சார்ந்தால் பிள்ளைக்குத் துரோகமாகும். இந்தச் சங்கடத்தில் எது தர்மம்?) (4)</p>
<p class="Text"><span class="char-style-override-8">ஹம்ஸர் கூறினார்——</span> புதல்வனுக்கு அவன் விரும்பிய பசுவையோ (பூமியையோ) அல்லது வேறு செல்வத்தையோ தரலாம். ஆனால், இருவரிடையே உள்ள விவாதத்தில் எது உண்மையோ, அதனைச் சொல்ல வேண்டும். (5)</p>
<p class="Text"><span class="char-style-override-8">பிரஹ்லாதர் கேட்டார்——</span> ஒருவன் சத்தியத்தையோ அதற்கு மாறுபட்டதையோ சொல்லாமல் இருந்துவிட்டால் எத்தனை பாவம் ஏற்படும்? உண்மை நிலையைக் கூறுவீர். (6)</p>
<p class="Text"><span class="char-style-override-8">ஹம்ஸர் கூறினார்——</span> தர்மத்தைப் பற்றிய விவாதத்தில் நடுநிலையில் இருப்பவன், பசுவின் காதுபோல் நிலையற்று தீர்ப்பு கூறக்கூடாது. அப்படிக் கூறுபவன் கடமை தவறியவனாகிறான். மக்களோ, அவனது நாடோ அவனை மதிக்க மாட்டார். (பசுவின் காது எப்போதும் தளர்ந்து முன்னும் பின்னும் அசைந்தவாறு இருக்கும்.) (7)</p>
<p class="Text">தர்மத்தை (நேர்மையானதை)க் கண்டு கொண்டபின், அதனைக் கூறாமல் மௌனமாக இருப்பவனை, அந்தத் தர்மமே ஆற்று வெள்ளம் கரையிலுள்ள மரங்களை அடித்துச் சென்று அழிப்பது போல் அழித்துவிடும். (8)</p>
<p class="Text">தவறு செய்தவனைக் கண்டிக்காத சபையில், நடுவராக உள்ளவர் பாதி பாவத்தையும், பாவம் செய்தவன் கால் பங்கையும், சபையினர் கால் பங்கையும் அனுபவிப்பர். (9)</p>
<p class="Text">தவறு செய்தவன் கண்டிக்கப் பெறும் இடத்தில், நடுவரான தலைவர் பாவமற்றவராகிறார். சபையில் அமர்ந்துள்ளவர்களும் பாவத்திலிருந்து விடுபடுகிறார்கள். பாவம், செய்தவனிடமே திரும்பச் சென்றுவிடும். (10)</p>
<p class="Text"><span class="char-style-override-8">பிரஹ்லாதர் கேட்டார்——</span> ஹம்ஸரே! மதிமயக்கத்தாலோ, விரும்பியோ தவறாக (தீர்ப்பு) கூறிய நடுவர் எந்த நிலையை அடைவர்? உண்மையை அறியக் கேட்கிறேன். (11)</p>
<p class="Text"><span class="char-style-override-8">ஹம்ஸர் கூறினார்——</span> தன் கணவன் இன்னொருத்தியை மணக்கிற போதும், சூதாட்டத்தில் தோற்கும் போதும், கடுமையான சுமையைத் தாங்கி வருந்தும் போதும், இராத் தூக்கமில்லாத போதும் ஏற்படும் துன்பத்தைப் போல் தவறாகப் பேசுபவன் அனுபவிப்பான். (12)</p>
<p class="Text">நல்ல பசியுடன் இருக்கும்போது நகரத்தினுள் (தன் ஊரினுள்) நுழைய முடியாமல் தடுத்து நிறுத்தப்படுகிற போதும், தன் எதிரே பல எதிரிகள் சூழ்ந்துள்ளதைக் காணும்போதும், தன் பிரிய நண்பன் துரோகம் செய்து பொய் பேசும்போதும், எல்லா உடமைகளையும் இழந்து கதியற்று நிற்கும்போதும், இராத் தூக்கமின்றித் தவிக்கும்போதும் ஏற்படும் துன்ப நிலையை, நடுநிலை தவறிப் பேசுபவன் அடைவான். (13—14)</p>
<p class="Text">ஒரு கால்நடை பிராணிக்காகச் சொன்ன பொய், தன் குலத்தினர் ஐவரை அழிக்கும். பசு மாட்டிற்காகச் சொன்னது பத்து பேரையும், குதிரைக்காகச் சொன்னது நூறு பேரையும், மனிதனுக்காகச் சொன்னது ஆயிரம் பேரையும் அழிக்கும். (15)</p>
<p class="Text">தங்கத்திற்காகப் பொய் சொல்பவன் தனக்குப் பிறந்தவர்களையும் பிறக்கவிருப்பவர்களையும் அழித்துவிடுவான். பூமிக்காகப் பொய் சொல்பவன் எல்லாவற்றையும் அழித்து விடுவான். அதனால், பூமிக்காகப் பொய் சொல்லாதீர். (16)</p>
<p class="Text"><span class="char-style-override-8">பிரஹ்லாதர் கூறினார்——</span> “விரோசனா! என்னைவிட, உன்னைவிட இந்த அங்கிரஸ் கோத்திரத்தில் பிறந்த ஸுதன்வா உயர்ந்தவர். உன் தாயைவிட, இவரது தாய் உயர்ந்தவர். நீ, இவரிடம் தோற்றாய். (17)</p>
<p class="Text">விரோசனா! (நீ, உயிரைப் பணயம் வைத்தபடியால்) ஸுதன்வாதான் உன் உயிருக்கு உடமையாளர். ஸுதன்வரே! நீர், விரோசனனை என்னிடம் உயிருடன் திருப்பித் தரும்படி வேண்டுகிறேன். (18)</p>
<p class="Text"><span class="char-style-override-8">ஸுதன்வா கூறினார்——</span> (பிரஹ்லாதரே!) நீர் தர்மத்தையே கடைப்பிடித்தீர். பிள்ளைப்பாசத்தால் பேசவில்லை. அதனால், மறுபடி உமக்குக் கிடைக்க முடியாத உமது புதல்வனைத் திருப்பித் தருகிறேன். (19)</p>
<p class="Text">என்னால் உயிருடன் திருப்பித் தரப்பட்ட உமது புதல்வன், அந்தப் பெண் எதிரில் என் கால்களை அலம்பட்டும். (அவள் எதிரே ‘நான் உயர்ந்தவன்’ என, அவன் (விரோசனன்) ஏற்றுக் கொண்டதை, அவனே வெளிப்படுத்தட்டும்.) (20)</p>
<p class="Text"><span class="char-style-override-8">விதுரர் கூறுகிறார்——</span> அரசே! உமது புதல்வனுக்காகப் பூமிக்காகப் பொய் கூறாதீர். புதல்வர்கள் மற்றும் அமைச்சர்கள் ஆகியோருடன் அழிவை அடையாதீர். (21)</p>
<p class="Left-Align">நல்லது—கெட்டது—பின்விளைவு :—</p>
<p class="Text">தேவர்கள், (கால்நடைகளை) மேய்ப்பவர்கள் போல் தடியெடுத்து, யாரையும் தவறு செய்வதிலிருந்து தடுத்துக் காப்பதில்லை. யாரைக் காக்க விரும்புகிறார்களோ, அவர்களை அறிவால் நல்வழிப்படுத்துகின்றனர். (ஒவ்வொரு மனிதனின் ஒவ்வோர் அங்கத்திலும், தேவர்கள் இயக்கும் சக்தியாக இருந்து, உள்ளறிவில் ‘இது தவறு, இது நல்லது’ என்பதை அறிவுறுத்துவதுடன் நின்று விடுகின்றனர்.) (22)</p>
<p class="Text">மனிதன், எந்த அளவில் மங்களமான நற்செயலில் ஈடுபடுகிறானோ, அந்த அளவில் அவன் நாடியதனைத்தும் கிட்டுகின்றன, ஐயமில்லை. (23)</p>
<p class="Text">வஞ்சகனை — வஞ்சனையுடன் பழகுபவனை — அவன் ஓதிய வேதங்கள் (கற்ற கல்வி எதுவும்) பாவத்திலிருந்து (துன்பத்திலிருந்து) காப்பாற்றுவதில்லை. இறக்கை முளைத்த பட்சிகள் கூட்டைத் துறப்பதுபோல், வேதங்கள் (கல்வியறிவு) இவனை இறுதியில் கைவிட்டுவிடுகின்றன. (24)</p>
<p class="Left-Align">தகாத கூட்டுறவு :—</p>
<p class="Text">மதுபானம், கலகம், சமுதாயத்துடன் விரோதம், கணவன் மனைவியிடையே சச்சரவு ஏற்படுத்தல், உறவினரிடையே கலகம் மூட்டுவது, அரசரிடம் விரோதம், ஆண்—பெண் விவாதம், கெட்ட வழி செல்லுதல் — இவை தவிர்க்கத் தக்கவை. (25)</p>
<p class="Text">அங்க அடையாளங்களை (சாமுத்திரிகா லட்சணங்களைக்) கொண்டு குறி சொல்பவர், திருட்டில் பழக்கமுள்ள வணிகர், குறி சொல்லி ஏமாற்றுபவர், மருத்துவர், எதிரி, நண்பர், நடிகர் — இவர்களைச் சாட்சியாகக் கொள்ளக் கூடாது. (26)</p>
<p class="Text">வீட்டைக் கொளுத்துபவன், விஷமிடுபவன், அலி (திருநங்கை), சோமரசத்தை விற்பவன், ஆயுதம் செய்பவன், கோள் சொல்பவன், நண்பனுக்குத் துரோகம் செய்பவன், பிறர் மனைவியிடம் செல்பவன், கருவைக் கொல்பவன், குருவின் மனைவியை நாடுபவன், மதுவருந்துகிற அந்தணன், கொடூரமாக நடப்பவன், முடிந்த சண்டையைக் கிளப்பி விடுபவன் (வஞ்சமுள்ளவன்), வேதத்தை நிந்திக்கிற நாத்திகன்,  வேள்வியைத்  தடுத்துப்  பணம்  பறிப்பவன், உரிய வயதில் அந்தந்த வர்ணச் சடங்குகளைச் செய்து கொள்ளாதவன், பசுவைக் கொல்பவன், ‘காப்பாற்று’ என்று சரணடைந்தவனைத் துன்புறுத்துபவன் — இவர்கள் பிரும்மஹத்திக்குச் சமமான பாவம் புரிந்தவர்கள். (27—29)</p>
<p class="Left-Align">நல்லோரின் அடையாளம் :—</p>
<p class="Text">தங்கத்தின் தரத்தை நெருப்பால் கண்டு கொள்ளலாம். நன்னடத்தையால் நல்லவனையும், பழக்கத்தால் திறமை உள்ளவனையும், நெருக்கடியில் சூரனையும், பொருளாதாரச் சிக்கலில் தீரனையும் கண்டு கொள்ளலாம். ஆபத்துகளில் நண்பனையும் விரோதியையும் கண்டு கொள்ளலாம். (30)</p>
<p class="Text">மூப்பு அழகைப் பறிக்கும். எதிர்பார்வை உறுதியையும், யமன் உயிரையும், அசூயை நன்னடத்தையையும், கோபம் சீரும்—சிறப்பையும், கீழோர் பழக்கம் ஒழுக்கத்தையும், காமம் நாணத்தையும், செருக்கு எல்லாவற்றையும் பறித்துவிடும். (31)</p>
<p class="Text">கோபமுள்ளவனுக்குப் பொருளில்லை. போக்கிரிக்கு நண்பனும், கொடூரனுக்கு மனைவியும், சுக விருப்பமுள்ளவனுக்குக் கல்வியும், காமமுள்ளவனுக்கு வெட்கமும், சோம்பேறிக்குச் சீரும்—சிறப்பும், சஞ்சல சித்தனுக்கு எல்லாமும் இல்லை. (32)</p>
<p class="Text">செல்வச் செழிப்பு மங்களச் செயலால் உண்டாகிறது. ‘தன்னால் செயலாற்ற முடியும்’ என்ற நம்பிக்கையால், அது வளர்கிறது. சுறுசுறுப்புடன் கூடிய செயலாற்றலால், அது வேர் பிடிக்கிறது. தன்னடக்கத்தால் நிலைகொள்கிறது. (33)</p>
<p class="Text">ஐயனே! சுய அறிவு, நற்குலத்தோற்றம், புலனடக்கம், நற்கல்வி, எதிர்ப்பு சக்தி, அதிகம் பேசாமை, இயன்றவரை கொடை, நன்றியுணர்வு என்ற எட்டு சிறப்புகளும் மனிதனை ஒளிரச் செய்கின்றன. இவைகளைப் பெற்றவனை ‘அரசரின் மதிப்பு’ என்ற சிறப்பு, தானே வலிய வந்தடையும். ‘அரச மதிப்பு’ மற்ற சிறப்புகளைவிடச் சிறந்தது. (34—35)</p>
<p class="Text">அரசே! இந்த எட்டும் மனிதனைச் சுவர்க்கத்திற்கு இட்டுச் செல்பவை. வேள்வி, கொடை, வேதமோதுதல், தவம் என்ற நான்கும் நல்லோரிடம் கூடியிருப்பவை. புலனடக்கம், சத்தியம், நேர்மை, அகிம்சை என்ற நான்கும் நல்லோரால் நாடப்படுபவை. (36—37)</p>
<p class="Text">வேள்வி புரிதல், வேதமோதுதல், கொடை, தவம், சத்தியம், பிழை பொறுத்தல் (பொறுமை), கருணை, பேராசையின்மை — இந்த எட்டும் தர்மத்தின் வழிகளாகக் கருதப்படுபவை. இவற்றில் முதல் நான்கும் தற்புகழ்ச்சிக்குப் பயன்படும். பின் நான்கும் பெருமனமில்லாதவர்களிடம் இருக்காது. (38—39)</p>
<p class="Text">முதியோரில்லாத இடம் சபையல்ல. தர்மத்தைச் சொல்லாதவர் முதியோர் அல்ல. சத்தியமில்லாதது தர்மமல்ல. வஞ்சகம் புகுந்தது சத்தியமல்ல. (40)</p>
<p class="Text">உண்மை, அடக்கம், நூலறிவு, பொது அறிவு, நற்குலப்பிறவி, ஒழுக்கம், வலிவு, செல்வம், வீரம், இனிய பேச்சு முறை — இவை ‘சுவர்க்க இன்பம்’ தருபவை. (41)</p>
<p class="Left-Align">பாவமும் புண்ணியமும் :—</p>
<p class="Text">தீவினை செய்வதால் கெட்ட பெயரும் துன்பமும் வரும். அதனால், எவ்வகையிலும் தீவினை புரியக் கூடாது. அறிவு மங்கியவனே தீச்செயலைத் தொடங்குவான். நல்வினை செய்பவன் நற்புகழுடன் இன்பம் பெறுவான். நல்வினை தொடர்ந்து செய்யும்போது நல்லறிவு வளரும். நல்லறிவால் நல்வினைகளைச் செய்யத் தொடங்குவான். நல்வினை செய்பவன் நற்புகழுடன் இன்பம் பெறுவான். அதனால், உறுதியுடன் நல்வினைகளைச் செய்ய வேண்டும். (42—45)</p>
<p class="Text">அசூயை (பொறாமை) மிக்கவன், விஷப் பல்லுள்ள பாம்பு போல் கெட்ட உள்ளம் படைத்தவன் (பேச்சில் விஷத்தைக் கக்குபவன்), கொடூரமானவன், விரோதத்தை வளர்ப்பவன், போக்கிரி — இவர்கள் தொடர்ந்து தீவினை புரிவதால் பெருங்கஷ்டம் பெறுவர். அசூயை (பொறாமை) இல்லாதவன், நிலைத்த அறிவுள்ளவன், நல்ல செயல் புரிபவன் — இவர் எங்கும் பாராட்டப் பெறுவர், துன்புறுவதில்லை. (46—47)</p>
<p class="Left-Align">நல்ல செயல்முறை :—</p>
<p class="Text">நல்லறிவாளர்களிடமிருந்து நல்லறிவைப் பெறுபவனே அறிஞன். தர்மத்தையும் பொருளையும் பெற்ற நல்லறிவாளி சுகத்துடன் வாழ்வான். (48)</p>
<p class="Text">இரவைச் சுகத்துடன் கழிக்க, அதற்குரியதைப் பகலில் செய்து முடிக்க வேண்டும். மழை காலத்தில் சுகமாக இருக்க, மற்ற எட்டு மாதங்களில் உழைக்க வேண்டும். முதுமையில் சுகமாக இருக்க, இளமையில் உழைக்க வேண்டும். மறுபிறப்பில் சுகமாக இருக்க, இந்த வாழ்நாள் முழுவதும் உழைக்க வேண்டும். (49—50)</p>
<p class="Text">உணவை ஜீர்ணமான பின்பே புகழ்வர். யௌவனத்தை நன்கு கழித்தபின் மனைவியையும், போரில் வெற்றி பெற்றபின் சூரனையும், முக்தி பெற்ற பின்பே தவசியையும் பாராட்டுவர். (நன்கு ஜீர்ணமானால்தான் நல்ல உணவு; யௌவனத்தில் நன்னடத்தையுடன் இருந்தவளே, நல்ல மனைவி; போரில் வெற்றி பெற்றால்தான் வீரன்; முக்தி பெற்றால்தான் தவத்தின் பயனைப் பெற்றவன்.) (51)</p>
<p class="Text">அதர்ம வழியில் பெற்ற செல்வத்தால் அடைக்கப்பட்ட ஓட்டை (மறைக்கப்பட்ட ஒழுக்கக்கேடு) மூடப்படுவதில்லை. மற்றொரு ஓட்டையும் (அதிலிருந்து) எழும். (52)</p>
<p class="Text">தன்னடக்கமுள்ளவரைக் குரு அடக்கி ஆள்வார். கெட்டவனை அரசன் அடக்கி ஆள்வான். மறைவில் செயல்புரிபவனை யமன் அடக்குவான். (53)</p>
<p class="Text">ரிஷிகள், ஆறுகள், குலங்கள், பெரியோர்கள் பெண்களின் நேரில்லாத வழிகள் — இவற்றின் தோற்றுவாயை ஆராயக் கூடாது. (54)</p>
<p class="Text">ராஜ திலகமே! அந்தணரை வழிபடுவதில் ஈடுபட்டவன், கொடையாளி, உறவினர்களிடம் நேர்மையாக நடப்பவன், நல்லொழுக்கம் உள்ளவன் — இத்தகைய க்ஷத்திரியன் பல்லாண்டு காலம் நாட்டை ஆள்வான். (55)</p>
<p class="Text">சூரனும், நன்கு கற்றவனும், பிறருக்கு உதவத் தெரிந்தவனும் (ஆகிய இம்மூவரும்) தங்கம் (செழிப்பு) பூக்கின்ற நாட்டைத் தமதாக்கிக் கொள்வர். (56)</p>
<p class="Text">பரதகுலத் தோன்றலே! அறிவால் ஆற்றுகிற செயல்கள் உயர்ந்தவை. கைகளால் (உழைப்பால்) ஆற்றுகிற செயல்கள் நடுத்தரமானவை. இடுப்பால் (உடலுறவால்) ஆற்றுகிற செயல்கள் தாழ்ந்தவை. தலையால் சுமந்து ஆற்றுபவை மிகத் தாழ்ந்தவை. (57)</p>
<p class="Left-Align">பாண்டவருக்கு நன்மை புரிவீர் :—</p>
<p class="Text">பரதகுலத்தில் சிறந்தவரே! அறிவிலிகளான துரியோதனன், சகுனி, துச்சாதனன், கர்ணன் — இவர்களிடம் அரசுப் பொறுப்பை விட்டுவைத்து, நீர் எவ்வாறு நலனை விரும்ப முடியும்? எல்லா குணச்சிறப்புகள் கொண்ட பாண்டவர்கள், உம்மிடம் தந்தையிடம் நடப்பதுபோல் நடக்கிறார்கள். நீர், அவர்களைப் புதல்வர்களைப் போல் நடத்துவீர். (58—59)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-6">நான்காவது அத்தியாயம்</p>
<p class="Text"><span class="char-style-override-8">விதுரர் கூறுகிறார்——</span> இங்கு ஒரு பழைய வரலாற்றைக் கூறுவர். அத்ரி குலத்தில் உதித்த ஹம்ஸரும் ஸாத்யர்களும் (தேவரினத்தவர்) பேசிக் கொண்டது இது. (1)</p>
<p class="Text"><span class="char-style-override-8">ஸாத்யர்கள் கேட்டனர்——</span> மகரிஷியே! நாங்கள் ‘ஸாத்யர்’ என்ற தேவரினத்தைச் சார்ந்தவர்கள். தாங்கள் யார்? என்று ஊகிக்கவும் முடியவில்லை. நீங்கள் நூல் கல்வியில் தேர்ந்தவர், சிறந்த அறிஞர் என்று நினைக்கிறோம். நீங்கள், உயரிய பொருளைப் பற்றிய ஆழ்ந்த பரந்த கருத்துக்களைக் கூறவேண்டும். (2)</p>
<p class="Text"><span class="char-style-override-8">ஹம்ஸர் கூறினார்——</span> தேவர்களே! உறுதி, மனவடக்கம், சத்தியத்திலும் தர்மத்திலும் தொடர்ந்த நாட்டம், எண்ணத்திலுள்ள சிடுக்குகளை (சிக்குகளை)க் களைந்து தெளிவாயிருத்தல், விரும்பக் கூடியதையும் விரும்பக் கூடாததையும் சமமாக நோக்குதல் என்ற இவை நல்லவை என நன்கு அறிவேன். (3)</p>
<p class="Left-Align">பேச்சின் விளைவு :—</p>
<p class="Text">ஒருவனால் பலர் அறியத் தூஷிக்கப்படும்போது (தூற்றப்படும்போது) திரும்பி அவனைத் தூஷிக்கக் கூடாது. அதைப் பொறுத்துக் கொள்பவனின் மனப்புண் தூஷிப்பவனை எரித்துவிடும். தூஷிப்பவனது புண்ணியத்தையும் பறித்து, இவனிடம் சேர்த்துவிடும். (4)</p>
<p class="Text">பிறரைத் தூஷிப்பவனாக, அவமதிப்பவனாக, நண்பனுக்குத் துரோகம் செய்பவனாக, கீழ்த்தரமானவனை அண்டியவனாக, செருக்குற்றவனாக, ஒழுக்கம் கெட்டவனாக இருக்கக் கூடாது. பிறரைத் தாக்குகிற கொடுஞ்சொல்லைச் சொல்வதைத் தவிர்க்க வேண்டும். (5)</p>
<p class="Text">மனிதனின் கொடுஞ்சொற்கள், மர்மங்களையும் எலும்புகளையும் இதயத்தையும் உயிரையும் எரிக்கின்றன. அதனால், தர்மத்தால் அமைதி பெறுகின்றவன் துன்புறுத்துகிற கொடுஞ்சொல் பேசுவதைத் தவிர்க்க வேண்டும். (6)</p>
<p class="Text">‘சொற்கள்’ என்ற முட்களால் மனிதர்களைக் குதறி மர்மத்தைக் குத்துகிறவனும், கொடுஞ்சொல்லுடையவனும், மூர்க்கனுமானவன் — மக்களை மாய்க்கிற யமனையே தன்வாயில் கொண்டவனென்றும், உருப்பெறாதவனென்றும் அறிந்து கொள்ள வேண்டும். (7)</p>
<p class="Text">அறிவாளி, பிறர் தன்னை வெயில்—நெருப்பு போன்று சுடுகின்ற சொல்லாலான கூரம்புகளால் அடிக்கும்போது, தான் களைத்திருப்பதையும், பிறர் தன்னைவிட வலிவால் மேம்பட்டுள்ளதையும் உணர்ந்து, ‘இவன் தனக்கு நல்லதே செய்கிறான்’ என எண்ண வேண்டும். (சொல்லடியால் பாவம் நீங்குகிறது. பாவமில்லையேல் சொல்லடி பெற வாய்ப்பில்லை.) (8)</p>
<p class="Left-Align">நல்லவராக விரும்புவீர் :—</p>
<p class="Text">நல்லவர், கெட்டவர், தவமியற்றுபவர், திருடன் — இவர்களில் யாருக்காக ஒருவன் பணிபுரிகிறானோ, அவன் அவர்கள் வசமாகிறான் — துணி, எந்த நிறமுள்ள நீரில் நனைகிறதோ, அந்த நிறத்தைப் பெறுவதுபோல். (எவரிடம் பணிபுரிகிறோமோ, அவரது மனப்பண்பும் நம்மிடம் படிந்துவிடுகிறது. துரியோதனன் முதலானோரின் பண்பு மற்றவரிடம் பரவும்.) (9)</p>
<p class="Text">பிறரைத் தூஷிக்காதே. பிறரைக் கொண்டு தூஷிக்கச் செய்யாதே. உன்னைத் தாக்காத வரையில், நீ முதலில் தாக்காதே. பிறரைக் கொண்டு தாக்கச் செய்யாதே. தன்னைத் தாக்கியவரிடம் கூடக் கொடுமையாக நடக்காதவனைத் தேவர்கள் வரவேற்பர். (10)</p>
<p class="Text">(பிறரைப் பற்றித் தூஷிக்க வேண்டிய நிலை ஏற்படும் போது) பேசுவதைவிடப் பேசாமலிருத்தல் நலம். பேச வேண்டியிருந்தால் உண்மை பேசு. அதிலும் பிரியமாகப் பேசு. அதிலும் தர்மத்தை ஒட்டிப் பேசு. (சத்தியமும் துன்புறுத்தலாம். அதனால், பிரியமான சத்தியத்தைப் பேசு. பிரியமும் தர்மத்திற்கு முரணாகுமானால் பேசாதே. அப்படிப் பேசுவதில் சிரமமிருந்தால் மௌனம் மிக உத்தமம்.) (11)</p>
<p class="Text">யாருடன் பழகுகிறானோ, யாரிடம் பணிபுரிகிறானோ, எவரைப் போன்று ஆக விரும்புகிறானோ, அவ்வாறே மனிதன் ஆகிறான். (நல்லோருடன் பழக, நல்லோரைப் போல் ஆக விரும்புபவன் நல்லவனாகிறான்.) (12)</p>
<p class="Text">பற்றிலிருந்து மனத்தைத் திருப்ப விடுதலை பெறுகிறான். மனத்தை எல்லாவற்றிலிருந்தும் திருப்ப, சிறிதும் துன்புற மாட்டான். (விருப்பால் நாடுவதும் வெறுப்பால் தவிர்ப்பதும் மனத்தைச் சலனப்படுத்துகின்றன. மனத்தில் சலனம் ஓய்ந்தால் துன்பமில்லை.) (13)</p>
<p class="Text">பற்றற்றவன், பிறரால் வெல்லப்படுவதில்லை; பிறரை வெல்ல விரும்புவதுமில்லை; பிறரிடம் விரோதம் பாராட்டுவதோ, அவரை எதிர்ப்பதோ இல்லை; தூற்றினாலும் வாழ்த்தினாலும் சமநிலையில் இருப்பான்; துக்கப்படுவதோ, மகிழ்வதோ இல்லை. (14)</p>
<p class="Text">எல்லோரும் இன்புற்றிருக்க விரும்புவான்; எவரது அழிவையும் விரும்பமாட்டான்; உண்மை பேசுவான்; மென்மை, புலனடக்கம் கொள்வான் — அவனே உயர்ந்தவன். (15)</p>
<p class="Text">பேச்சளவில் வீணாக ஆறுதல் கூறமாட்டான்; உறுதி அளித்தபடி பொருளுதவி செய்வான்; ஆனால், பிறர் குறை கண்டறிவான் — இவன் நடுத்தர மனிதன். (16)</p>
<p class="Text">கட்டுக்கடங்காதவன், வஞ்சமுள்ளவன், பொல்லாதவன், அடிமனத்தில் குரோதம் வளர்ப்பவன், நன்றி கொன்றவன், எவருக்கும் நண்பன் அல்லாதவன், கெட்ட மனம் உள்ளவன் — இத்தகையவன் கீழ்த்தரத்தைச் சார்ந்தவன். (உன் புதல்வர்கள் இத்தரத்தினர்.) (17)</p>
<p class="Text">எவன் தன்னம்பிக்கை இன்றியும், நண்பர்களைத் தவிர்த்தும், பிறரது நலத்தில் மனம் செலுத்தாதவன் கீழ்த்தரத்தவன். (18)</p>
<p class="Text">தனது நலனை விரும்புபவன் உயர்ந்தவர்களுடனேயே பழகவேண்டும். நெருக்கடியில் நடுத்தரத்தினருடன் பழகலாம். கீழ்த்தரத்தினரிடம் எந்நிலையிலும் பழகக் கூடாது. (19)</p>
<p class="Left-Align">குலப் பெருமை :—</p>
<p class="Text">ஒருவன், தவறான வழியில் வலிவைக் காட்டியோ, நல்ல உழைப்பாலோ, சுய அறிவாலோ, நன்முயற்சியாலோ, தான் நாடியதைப் பெறலாம். ஆனால், மக்களின் பாராட்டையோ, நற்குலத்தவரின் பண்பையோ அப்படிப் பெற இயலாது. (20)</p>
<p class="Text"><span class="char-style-override-8">திருதராஷ்டிரர் கேட்டார்——</span> தேவர்களும், தர்மத்தையும் பொருளையும் பெற ஓயாது முயல்பவர்களும், நல்ல நூலறிவு உள்ளவரும் பெருங்குலப் பிறப்பை விரும்புகின்றனர். விதுரரே! அந்த ‘பெருங்குலம்’ (நற்குலம்) என்பது என்ன? (21)</p>
<p class="Text"><span class="char-style-override-8">விதுரர் கூறினார்——</span> தவம், புலனடக்கம், ஆத்மஞானம், பொறுமை, வேள்வி, நன்முறைப்படி திருமணமாயிருத்தல், மனஅமைதி, உணவளித்தல் — இந்த எட்டு நற்குணங்களும் எங்கு தொடர்ந்து உள்ளனவோ, அது பெருங்குலம். (மகாகுலம் — நற்குலம்.) (22)</p>
<p class="Text">நற்பண்பு சிதையாமல் மூலமான முன்னோர் மனங்குளிர ஒழுக்கம் கெடாமல் தொடர்ந்து, மனத்தெளிவுடன் நற்செயல் புரிந்து, குலத்தின் பெருமை மேலும் சிறக்க, பொய்யானதைத் தவிர்ப்பவர் பெருங்குலத்தார். (23)</p>
<p class="Text">வேள்விகளைச் செய்யாமை, முறை கெட்ட திருமணம், வேதத்தை ஒதுக்குதல், தர்ம வழி மீறுதல் — இவை குலத்தின் நன்னிலை இழக்கச் செய்பவை. (24)</p>
<p class="Text">இறைவனுக்காக உள்ள பொருளை அழிப்பது, அந்தணர்களின் பொருளைப் பறிப்பது, அந்தணர்களை அவமதிப்பது — இவற்றால் குலங்களின் தன்நிலை கெடுகின்றன. (25)</p>
<p class="Text">பரதகுல மன்னரே! அந்தணர்களை அவமதிப்பதாலும், அவதூறு பேசுவதாலும், தன்னிடம் காப்பிற்காகக் கொடுத்து வைத்த வைப்புத் தொகையைப் பறிப்பதாலும் குலங்கள் தன் பெயரை இழக்கின்றன. (26)</p>
<p class="Text">கால்நடைகளோ, மனிதர்களோ, செல்வமோ நிறையக் கூடியிருப்பதால் மட்டும் ஒழுக்கமற்ற கூட்டம், ‘குலம்’ எனப்படுவதில்லை. ஒழுக்கம் குன்றாததாயின், செல்வம் குறைந்தாலும் ‘குலம்’ என மதிக்கப் பெறுவதுடன் பெரும் புகழையும் பெறும். (27—28)</p>
<p class="Text">ஒழுக்கத்தை நன்கு முயன்று காப்பாற்ற வேண்டும். செல்வம் போகும்—வரும். செல்வமிழந்ததால் குறை அடைவதில்லை. ஒழுக்கம் குலைந்தவன் அழிந்தவனே. (29)</p>
<p class="Text">பசுக்கள், மற்ற கால்நடைகள், குதிரைகள், விவசாய நிறைவு — இவற்றால் ஒழுக்கமற்ற குலங்கள் நிறைவுறுவதில்லை. (30)</p>
<p class="Text">விரோதம் பாராட்டுபவனோ, சிறையிடப்பட்ட அரசனோ, பிறர் பொருளைப் பறிப்பவனோ, நண்பனுக்குத் துரோகம் செய்பவனோ, வஞ்சகனோ, நேர்மையற்றவனோ, பித்ருக்களுக்கும் தேவர்களுக்கும் அதிதிகளுக்கும் உணவு வழங்குமுன்னரே சாப்பிடுபவனோ, நம் குலத்தில் ஒருவன்கூடத் தோன்ற வேண்டாம். (31)</p>
<p class="Text">அந்தணனைக் கொல்பவனோ, அந்தணனிடம் துவேஷம் (வெறுப்பு) கொண்டவனோ, விவசாயத்தைக் குலைப்பவனோ, நம்மோடு கூட்டுறவு கொள்ள வேண்டாம். (32)</p>
<p class="Text">அமர்வதற்குப் புல்லாலான இருக்கை (ஆசனம்), தங்க இடம், பருக நீர், இனிய மென்மையுள்ள பேச்சு — இவை நல்லோர் வீடுகளில் என்றும் குறைவதில்லை. (33)</p>
<p class="Text">அரசே! இவற்றை, மிகவும் சிரத்தையுடன் தன் இல்லம் நாடி வந்தவர்களுக்குப் புண்ணியச் செயல் புரிகின்ற தர்மவான்கள் அளிப்பார்கள். (34)</p>
<p class="Text">தேர் செய்யப் பயன்படுகிற ‘தொடுகாரை’ (தினிச்சி) மரம் மிக லேசானதாயினும் கடும் சுமையைத் தாங்கும். மற்ற பெருமரங்கள் தாங்கா. அதுபோல, மகாகுலத்தில் பிறந்தவர் நற்பண்பாளராகிச் சமுதாயச் சுமையை எளிதில் சுமப்பர். மற்றவர் அவ்வாறல்ல. (35)</p>
<p class="Left-Align">இவன் நண்பன் :—</p>
<p class="Text">எவனது கோபம் பயமுறுத்துமோ, எவனிடம் பயந்து பயந்து பழக நேருமோ, அவன் நண்பனல்ல. எந்த நண்பனைத் தந்தை போல் நம்பலாமோ, அவனே நண்பன். மற்றவர்கள் அறிமுகமானவர்களே. (36)</p>
<p class="Text">தொடர்பற்றவனாயினும், எவன் நட்புடன் பழகுகிறானோ, அவனே உறவினன், நண்பன், காலத்தில் உதவுபவன், புகலிடமுமாவான். (37)</p>
<p class="Text">மனச்சஞ்சலமுள்ளவன், பெரியோர்களுடன் இணக்கம் இல்லாதவன், மேலெழுந்தவாறு சிந்திப்பவன் — இவர்களுக்கு நண்பன் கிடைப்பதரிது. (38)</p>
<p class="Text">‘அன்னப்பறவைகள் நீர் வறண்ட ஓடையை விட்டு அகலும்.’ அதுபோல் மனச்சஞ்சலமுள்ளவன், சுயக்கட்டுப்பாடு இல்லாதவன், பொறிகள் சென்ற வழி செல்பவன் — இவர்களை விட்டு நல்லவை அகன்றுவிடும். (39)</p>
<p class="Text">விரைவாக மிதந்தோடுகின்ற மேகம் திடீரெனப் பெய்யும். அதுபோல், கெட்டவர் திடீரெனக் கோபிப்பர்; திடீரெனச் சமாதானமடைவர். இது அவரது இயல்பு. (40)</p>
<p class="Text">நண்பர்களின் உதவிபெற்று விரும்பியதைப் பெற்றவர்கள் செய்ந்நன்றி மறந்தால், பிணந்தின்னிகளான கழுகும் நரியும்கூட இவர்களது பிணத்தைத் தின்னாது. (41)</p>
<p class="Text">‘நல்ல நண்பன்’, ‘போலி நண்பன்’ என்பதைக் கண்டறிவதற்கு எளிய வழி — பொருள் வசதி இருந்தாலும் இல்லாவிட்டாலும் நண்பனிடம் உதவி கோருவாய். (அவ்வமயம் நண்பனது நிலைபுரியும்.) கோரிக்கையின்றி உண்மை நிலையை அறிய முடியாது. (42)</p>
<p class="Left-Align">பிரிவால் துயரம் :—</p>
<p class="Text">பிரிவுத் துயரால் அழகு அழிகிறது, வலிவு குன்றுகிறது, அறிவு நழுவுகிறது, நோய்வாய்ப்படுகிறான். (ஒன்றைப் பெற்று மகிழ்ந்திருக்கிற நிலையில், அதனை இழப்பதே ‘பிரிவுத் துயர்’ — ஸந்தாபம்.) (43)</p>
<p class="Text">துயரடைவதால் இழந்ததைத் திரும்பப் பெற இயலாது. துயருற்றவனைக் கண்டு எதிரி மகிழ்வான். அதனால், மனத்தைத் துயரில் ஆழ்த்தாதே. (44)</p>
<p class="Text">மனிதன் இறப்பதும் பிறப்பதும் உண்டு; தேய்வதும் வளர்வதும் உண்டு; வேண்டுவதும் வேண்டப்பெறுவதும் உண்டு; துயரடைவதும், தன்னைக் குறித்துப் பிறர் துயர்படச் செய்வதும் உண்டு. (அதனால், துயரம் நிலைத்ததல்ல. தானே மாறி மறையக் கூடியது.) (45)</p>
<p class="Text">இன்பமும்—துன்பமும், செழிப்பும்—ஏழ்மையும், லாபமும்—நஷ்டமும், வாழ்வும்—இறப்பும் மாறி மாறி அனைவரையும் தொடும். தீரன் மகிழ்ச்சியுறுவதோ, துயருறுவதோ கூடாது. (46)</p>
<p class="Text">கண், காது, மூக்கு, நாக்கு, தோல், மனம் என்ற ஆறு பொறிகளும் நிலையற்றவை. இவற்றில் எது எது அதிகமாக வெளியில் பரவுகிறதோ, அதற்கேற்ப அவனது அறிவு கசிந்து வெளியேறும் — ஓட்டைக் குடத்திலிருந்து நீர் வெளியேறுவது போல். (47)</p>
<p class="Left-Align">அமைதி பெற :—</p>
<p class="Text"><span class="char-style-override-8">திருதராஷ்டிரர் கேட்டார்——</span> அறிஞனே! என்னால் தவறான வழியில் வளர்க்கப்பட்ட அரசன் (துரியோதனன்) சிறிதளவே கட்டுப்படுத்தப்பட்டுள்ள நெருப்பு போல் உள்ளான். இந்நெருப்பு, மூடர்களான எனது புதல்வர்களைப் போர் மூலம் எரித்து அழிக்கவிருக்கிறது. அதனால், இவையனைத்தும் திகிலூட்டுவதே. என் மனம் திகிலால் கலங்கியுள்ளது. பயமில்லாத வழி ஏதேனும் இருந்தால், பேரறிவாளனான நீ தெரிவிப்பாய். (48—49)</p>
<p class="Text"><span class="char-style-override-8">விதுரர் கூறுகிறார்——</span> அரச திலகமே! அறிவும் தவமுமின்றி, புலனடக்கமின்றி, பேராசையை விட்டு அகல்வதன்றி, உமக்கு அமைதி தருவது வேறு எதுவும் இருப்பதாகத் தெரியவில்லை. (50)</p>
<p class="Text">அறிவால் பயத்தைப் போக்கிக் கொள்ளலாம். தவத்தால் உயர்வைப் பெறலாம். குருவின் பணிவிடையால் அறிவைப் பெறலாம். இவற்றை முறையுடன் பயன்படுத்தித் தன்னை அடக்கிக் கொண்டால் அமைதி பெறலாம். (51)</p>
<p class="Text">விருப்பு—வெறுப்பின்றி தானம் செய்வதாலும், வேதம் ஓதுவதாலும் பெறுகின்ற மறுமை இன்பத்தைச் சார்ந்திராமல், சாட்சி போல், வினை தன்னைக் கட்டுப்படுத்தாமல் செய்து கொண்டு ஜீவன்முக்தர்கள் சஞ்சரிப்பர். (52)</p>
<p class="Text">நன்கு வேதம் ஓதியதற்கோ, நன்கு போர் புரிந்ததற்கோ, நற்செயலை நன்கு புரிந்ததற்கோ, தவம் நன்கு புரிந்ததற்கோ பலனாகிய சுகத்தை இறுதியில்தான் பெறுவர். (53)</p>
<p class="Text">மன்னரே! உற்றாருடன் ஒட்டுதலின்றி மனம் உடைந்தவர்கள், நல்ல விரிப்பு விரித்த படுக்கையில் படுத்த பின்னரும் சிறிதும் தூங்க மாட்டார்கள். பெண்களிடம் ஈடுபாடு இருக்காது. புகழ்பவர்களும் பாடுபவர்களும் புகழ்ந்தும் நிம்மதி பெறமாட்டார். (54)</p>
<p class="Text">உற்றாருடன் மனவேற்றுமையால் ஒட்டாதவர்கள், எப்போதும் தர்மத்தை அனுசரிப்பதில்லை; இன்பமும் பெறுவதில்லை; பிறரால் மதிக்கப்படுவதில்லை; அமைதியை விரும்புவதுமில்லை. (55)</p>
<p class="Text">அரசே! தன் உற்றாருடன் விரோதம் பாராட்டுபவர்களுக்கு மிகவும் இதமான உபதேசமும் ருசிக்காது; வாழ்க்கையும் நலம் பெறாது. அழிவைத் தவிர அவர்களுக்கு வேறு முடிவு இல்லை. (56)</p>
<p class="Left-Align">உற்றார்—உறவினருடன் நல்லிணக்கம் :—</p>
<p class="Text">பசுக்களிடம் பால் நிறைவு (செழிப்பு) நேரக் கூடியதே. அந்தணர்களிடம் தவமும், பெண்களிடம் சபலமும், ஞாதிகளிடம் பயமும் நேரக் கூடியதே. (ஞாதிகள் = பங்காளிகள்) (57)</p>
<p class="Text">நூல் மெல்லியதாயினும் ஒரே நீளமும், சீரும், அதிக எண்ணிக்கையும், செய்நேர்த்தியும் சேர்ந்து முறுக்கி இறுகிக் கொண்டால், அதிகச் சுமையைத் தாங்கும் என்ற உபமானம் நல்லோர்களுக்கும் பொருந்தும். (பாண்டவர்கள் செல்வமிழந்த நிலையிலும் ஒரே சீராக ஒற்றுமையுடன் முனைவுடன் இருப்பதால், அவர்கள் வலிவுடன் எந்தப் போரையும் தாங்க வல்லவர்களே.) (58)</p>
<p class="Text">பரதகுலச் செம்மலே! தீப்பந்தத்திலுள்ள சருகு தனித்திருந்தால் புகையும். சேர்ந்துவிட்டால் கொழுந்துவிட்டு எரியும். உறவினர்களும் அத்தகையவர்களே. (59)</p>
<p class="Text">திருதராஷ்டிரரே! அந்தணர்களிடத்திலும், பெண்களிடத்திலும், உறவினர்களிடத்திலும், பசுக்களிடத்திலும் கொடூரமாக நடப்பவர்கள், காம்பிலிருந்து நழுவிய பழம்போல் கீழே விழுவார்கள். (உறவினர்களே, அவர்களைக் காம்புபோல் தாங்குபவர்கள்.) (60)</p>
<p class="Text">பெருமரம் வலிவுள்ளது, நன்கு வேர் ஊன்றியது என்றாலும், தனித்து முளைத்திருந்தால் காற்றால் அடிமரத்துடன் வலிவுடன் சாய்க்கப்படக் கூடியதே. (61)</p>
<p class="Text">அந்த மரங்களே நெருக்கமாக முளைத்து, வேரும் நன்கு ஊன்றியவையானால், கூட்டமாய் இருப்பதாலும் ஒன்றுக்கொன்று பிடிப்புடன் இருப்பதாலும் மிகவும் வேகமாக அடிக்கும் பேய்க்காற்றையும் தாங்குகின்றன. (62)</p>
<p class="Text">அதுபோன்று, மனிதன் சிறந்த குணங்களுடன் கூடியவனாயினும் தனித்திருந்தால், காற்று தனித்த மரத்தை அழிப்பதுபோல் அழித்துவிடலாம் என எதிரிகள் கருதுவர். (63)</p>
<p class="Text">ஒருவருக்கொருவர் பிடிப்பு தருவதாலும், ஒருவரை ஒருவர் அண்டி நிற்பதாலும், ஓடையில் அல்லிகள்போல் உறவினர் ஒட்டி வளர்கின்றனர். (64)</p>
<p class="Text">அந்தணர், பசுக்கள், உறவினர், சிசுக்கள், பெண்கள், உணவு தந்து உதவுபவர்கள், சரணடைந்தவர்கள் — இவர்கள் பெருந்தவறு இழைத்திருந்தாலும், வீட்டைவிட்டு ஒதுக்குவதே அவர்களுக்குத் தண்டனை. (65)</p>
<p class="Text">மனிதனில் செல்வந்தனாயிருப்பதே சிறப்பு, ஏழை எனும் நோயாளி செத்தவனுக்குச் சமமாவான். (66)</p>
<p class="Left-Align">வஞ்சம் கொடிது :—</p>
<p class="Text">ராஜராஜரே! வஞ்சம் தீர்க்கிற எண்ணமானது (உள்ளடங்கிய கோபம்) நோயில்லாமல் வருகிற தலைவலி. இதன் பின்விளைவு பாவம். கொடூரமும் வேகமும் சூடும் மிக்கது. இதனை நல்லோர் விழுங்கிவிடுவர், கெட்டவர் விழுங்குவதில்லை. பேரரசரே! நீர் இதனை விழுங்கிவிடுவீர். பின் அமைதியுறுவீர். (கோபத்தை அடக்க, மூளை சிதறும். அதனை விழுங்கித் திரும்பி எழாதபடி ஜீரணித்துவிட வேண்டும். பின்னரே அமைதி வரும்.) (67)</p>
<p class="Text">நோயாளிகள் (தன் நோயைத் தவிர) வேறு மக்களிடமோ, செல்வத்திடமோ அக்கரை காட்ட மாட்டார்கள். எதைப் பற்றியும் உண்மை அறிய முற்பட மாட்டார். எப்போதும் நோயையும் துன்பத்தையுமே காண்பர். செல்வத்தை அனுபவிப்பதையோ, நல்லுணவு பெறுவதையோ உணர மாட்டார். (நோயையே சிந்தித்து, நோய் நீங்கும் முறை பற்றிக் கூடச் சிந்திக்க மாட்டார்.) (68)</p>
<p class="Left-Align">பாண்டவருடன் நல்லிணக்கம் :—</p>
<p class="Text">மன்னரே! அன்று சூதாட்டத்தில் திரௌபதி வெல்லப்பட்ட முறையை உணர்ந்து, துரியோதனனைச் சூதாட்டத்திலிருந்து தடுத்து நிறுத்துமாறு நான் சொன்னதை, நீர் செயல் படுத்தவில்லை. அறிவாளிகள் வஞ்சகத்தைத் தவிர்ப்பர். (69)</p>
<p class="Text">மென்மையுள்ளவர்களுடன் விரோதம் காட்டுவது வலிவல்ல. (அது வஞ்சகம்.) நீதி, திடத்துடன் காப்பாற்றப்பட வேண்டும். கொடுமையால் பெற்ற செல்வம் அழிக்கிற இயல்புள்ளது. மென்மையுடனும் பெருந்தன்மையுடனும் சேமித்த செல்வம், மகன்—பேரன் என்று வம்ச வழியே தொடர்ந்து சிறக்கும். (வலிவு, மென்மையுடன் நீதியையொட்டிக் காட்டப்பட வேண்டும். அப்படிப் பெற்ற செல்வம் நிலைத்திருக்கும். அதற்கு மறுபட்டது, சேமித்தவனையும் அவனது குலத்தையுமே அழிக்கும்.) (70)</p>
<p class="Text">அரசே! உமது புதல்வர்கள், பாண்டுவின் புதல்வர்களைக் காக்கட்டும். பாண்டுவின் குமாரர்கள், உமது புதல்வர்களைக் காக்கட்டும். இருவருமே குருவம்சத்தினர். இவர்களுக்கு நண்பனோ எதிரியோ தனித்தில்லை. இவர்களது நோக்கமும் ஒன்றாகட்டும். இவ்விதம் இவர்கள் சுகம் நிரம்பிச் செழிப்புடன் வாழட்டும். (பாண்டுவின் மக்களுக்கு நண்பன், திருதராஷ்டிரரின் மக்களுக்கும் நண்பன். இவர்களின் எதிரி, அவர்களது எதிரி.) (71)</p>
<p class="Text">அஜாமீடகுலத் தோன்றலே! நீர், கௌரவர் அனைவருக்கும் ஆதாரமான தூண். குருகுலமே உம் வசத்திலுள்ளது. காட்டில் வசித்ததால் வாடி நிற்கிற சிறுவர்களான பாண்டவர்களைக் கட்டிக் காப்பீர். அதனால், உமது புகழும் காக்கப் பெறும். (72)</p>
<p class="Text">குருவம்சத் தலைவரே! பாண்டுவின் புதல்வர்களுடன் சமாதானம் கொள்வீர். எதிரிகள் விரும்பியபடி, உங்கள் இரு சாராரிடையே பிளவு ஏற்படும்படி அனுமதிக்காதீர். பாண்டவர்கள் சத்தியத்தில் நிலைநிற்பவர்கள். துரியோதனனைச் சத்தியத்தில் நிலை நிற்கச் செய்வீர். (73)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-7">ஐந்தாவது அத்தியாயம்</p>
<p class="Left-Align">வீணான முயற்சி :—</p>
<p class="Text"><span class="char-style-override-8">விதுரர் கூறினார்——</span> விசித்ரவீரியரின் புதல்வரான அரசே! ஆகாயத்தைத் தம் முஷ்டிகளால் குத்துபவர்களாக, வானவில்லை வளைப்பவர்களாக, சூரியனின் கிரணங்களைக் கைகளால் பிடிப்பவர்களாக, பதினேழு பேர்களைப் பற்றி ஸ்வாயம்புவ மனு கூறியுள்ளார். (1—2)</p>
<p class="Text">1. தனக்கு அடங்காத சீடனுக்குப் போதிப்பவன், 2. அப்படிப் போதித்ததிலேயே திருப்தியடைபவன், 3. வரையின்றிப் பணிவிடை செய்து, எதிரியிடமிருந்து நன்மை பெற நினைப்பவன், 4. பெண்களைக் காப்பாற்றியதன் மூலம் நன்மை பெற நினைப்பவன், 5. யாசிக்கத் தகாதவரிடம் யாசிப்பவன், 6. தன்னைப் புகழ்ந்து கொள்வதாலேயே பெருமை பெற நினைப்பவன், 7. உயர் குலத்தில் பிறந்து ஈனச்செயல் புரிபவன், 8. வலிவு மிக்கவனுடன் தினந்தோறும் விரோதம் பாராட்டுகிற வலிவில்லாதவன், 9. தன் பேச்சை நம்பிக்கையுடன் கேட்காதவனிடம் பேசுபவன், 10. விரும்பத் தகாததை விரும்புபவன், 11. மருமகளைப் பரிகசிக்கின்ற மாமனார், 12. தன் பயத்தைப் போக்குகிற மருமகளிடம் கண்டிப்பும் மரியாதையும் எதிர்பார்ப்பவன், 13. பிறர் வயலில் விதை விதைப்பவன், 14. பெண்களை வரையின்றித் தூற்றுபவன், 15. நன்மை பெற்றிருந்தும் நினைவிலில்லை என்று கூறுபவன், 16. தானமாகத் தந்து, அதனைத் தானே புகழ்பவன், 17. மூர்க்கரிடம் சமாதானமாகப் பேசுபவன் (இயலாததைச் செய்ததாகச் சொல்லும் வீணர்கள்) — இவர்களை நரகத்திற்குப் பாசமேந்திய யமபடர்கள் அழைத்துச் செல்வர். (3—6)</p>
<p class="Text">ஒருவன் தன்னிடம் எப்படி நடந்து கொள்கிறானோ, அவனிடம் அவ்வாறு நடந்து கொள்ளவேண்டும். கபடத்துடன் நடப்பவனிடம் கபடத்துடனும், ஒழுங்கான முறையில் நடப்பவனிடம் ஒழுங்காகவும் நடக்க வேண்டும். (7)</p>
<p class="Left-Align">ஆயுள் குறையக் காரணம் :—</p>
<p class="Text"><span class="char-style-override-8">திருதராஷ்டிரர் கேட்கிறார்——</span> மனிதனுக்கு வேதங்களில் நூறு வயதெனக் கூறியுள்ளபோது, அந்த பூர்ண ஆயுளை ஏன் பெறுவதில்லை? (8)</p>
<p class="Text"><span class="char-style-override-8">விதுரர் கூறினார்——</span> மன்னரே! அதிக தன்மானம், வரை மீறிப் பேசுதல், தியாகமின்மை, கோபம், வரம்பு மீறிய தன்னலம், நண்பனுக்குத் துரோகம் — இந்த ஆறும் கூரிய கத்திபோல் மனிகனின் ஆயுளைச் சிதைக்கின்றன. யமன், மனிதர்களைக் கொல்வதில்லை. உமக்கு நலம் வருக. (9—10)</p>
<p class="Text">ராஜ திலகமே! தன்னை நம்பியவனது மனைவியைக் கெடுத்தவன், குருவின் மனைவியைக் கெடுத்தவன், நீசப் பெண்ணை மணந்து மதுபானம் செய்கிற அந்தணன், நேர்மையற்ற செயலைச் செய்யும்படி உத்தரவிடுபவன், பிறர் பிழைப்பைக் கெடுப்பவன், அந்தணரை வேலையாளாக அமர்த்துபவன், தன்னை அடைக்கலம் புகுந்தவனை அழிப்பவன் — இவர்கள் பாவிகள். இந்தப் பாவிகளுடன் தொடர்பு கொள்பவனும் பாவி. இவர்கள் பிராயச்சித்தம் செய்து கொள்ள வேண்டுமென்று வேதம் கூறுகிறது. (11—12)</p>
<p class="Left-Align">நல்லுபதேசம் பெறுவது நல்லது :—</p>
<p class="Text">நல்லோரது உபதேசத்தைப் பெற்றவன், நீதி அறிந்தவன், கொடையாளி, பிறருக்கு அன்னமிட்டுப் பின் உண்பவன், துன்புறுத்தாதவன், தவறான செயல் புரிந்ததாகப் பின்னர் வருத்தப்பட நேராதவன், நன்றியுணர்ந்தவன், உண்மை பேசுபவன், மென்மையுள்ளவன் — இந்த அறிவாளி சுவர்க்கம் செல்வான். (13)</p>
<p class="Text">அரசே! எப்போதும் பிரியமாகப் பேசுபவர் எளிதில் கிடைப்பர். நன்மை பயப்பதைப் பிரியமற்றதாயினும் சொல்பவர் அரிது. அதனைக் கேட்டு நடப்பவன் மிகவும் அரிது. (வால்மீகி ராமாயணத்தில் விபீஷணன் இராவணனிடம் இதே சுலோகத்தைக் கூறுகிறான் — யுத்த. 16/20). (14)</p>
<p class="Text">அரசனுக்குப் பிரியமானது—பிரியமானதல்ல என்று கருதாமல், பிரியமற்றதெனினும் தர்மத்தைப் பின்பற்றி நன்மை பயப்பதைச் சொல்பவனே, அந்த அரசனுக்குத் துணைவன். (15)</p>
<p class="Text">குலம் நிலைக்கும் பொருட்டு, ஒரு மனிதனைத் தியாகம் செய்யலாம்; ஒரு கிராமம் வாழ, ஒரு குடும்பத்தைக் கைவிடலாம்; ஒரு நாடு வாழ, ஒரு கிராமத்தைக் கைவிடலாம்; தன் பொருட்டு, உலகையே கைவிடலாம். [துரியோதனன் பிறந்தபோது அவனைத் தியாகம் செய்யும்படி திருதராஷ்டிரரிடம் விதுரர் இதையே கூறினார். (ஆதி பர்வம் 114—38)] (16)</p>
<p class="Text">‘நெருக்கடி நேரலாம்’ என்ற எதிர்பார்வையில் செல்வத்தைக் காக்க வேண்டும். செல்வத்தை இழந்து மனைவியைக் காப்பாற்றலாம். மனைவியையும் செல்வத்தையும் இழந்தாவது தன்னைக் காப்பாற்றிக் கொள்ளலாம். (செல்வம் விரும்பத்தக்கது. செல்வத்தைவிட மனைவி உயர்ந்தவள். மனைவியையும் செல்வத்தையும்விடத் தானே காப்பாற்றத்தக்கவன்.) (17)</p>
<p class="Text">‘சூதாட்டம் என்பது மனிதர்களுக்கிடையே விரோதத்தைப் பரப்பும்’ என முன் கல்பத்திலேயே கண்டுள்ளனர். அதனால், சூதாட்டத்தை விளையாட்டிற்காகக் கூட அறிவாளி ஆடக் கூடாது. (18)</p>
<p class="Text">விசித்திரவீரியரின் மைந்தரே! சூதாட்டம் நடந்தபோதே ‘இது தகாது’ என்று நான் கூறினேன். பிரதீப வம்சத்தில் உதித்தவரே! ‘நோயாளிக்குப் பத்தியமான (இதம் தருகிற) உணவு பிடிக்காது’ என்பது போல், உமக்கு என் வார்த்தை பிடிக்கவில்லை. (19)</p>
<p class="Text">பாண்டவர்கள் அழகிய தோகையுள்ள மயில் போன்றவர். உன் புதல்வர்கள் காக்கைகள். காக்கைகளைக் கொண்டு மயில்களை வெல்ல நினைக்கிறீர். சிங்கங்களைப் பராமரிக்காமல் விட்டு, நரிகளைக் காப்பாற்றுகிறீர். அனுபவ வேளை வந்ததும் வருத்தப்படுவீர். (20)</p>
<p class="Left-Align">தனக்கு உதவுகிற பணியாளர் :—</p>
<p class="Text">ஐயனே! தன்னிடம் பக்தியும், தன் நலனில் தீவிரப் பற்றுமுள்ள பணியாளிடம் கோபம் கொள்ளாத யஜமானரைப் பணியாளர் எப்போதும் நம்புவர். அவரை நெருக்கடியில் கைவிடவும் மாட்டார். (21)</p>
<p class="Text">தன்னிடம் பணிபுரிபவர்களது வசதிகளைப் பறித்துப் புதிய நாட்டையோ, செல்வத்தையோ பெற முடியாது. இவனால் வசதியும் வாய்ப்பும் பறிக்கப்பட்டவர்களும், வஞ்சிக்கப்பட்டவர்களும், நட்புமிக்க மந்திரியும் கூட இவனுக்கு விரோதிகளாகி, தக்க சமயத்தில் இவனைக் கைவிட்டுவிடுவர். (22)</p>
<p class="Text">செய்யவேண்டிய பணிகளைப் பரிசீலித்து, அதற்கான எல்லா வரவு—செலவுகளையும், அவற்றைச் செய்பவர்களின் ஊதியத்தையும் கணித்து, தக்க உதவியாளரை அரசன் நியமிக்க வேண்டும். மிகவும் கடும் செயலைக்கூட தக்க உதவியாளரைக் கொண்டு எளிதில் சாதித்துவிடலாம். (23)</p>
<p class="Text">நம்பிக்கைக்குரிய பணியாளன், தன் யஜமானனின் கருத்தை நன்கு உணர்ந்து, பின் அப்பணிகளைச் செய்வான்; இதத்தை (நல்லதை)ச் சொல்வான்; யஜமானனிடம் தொடர்ந்து அன்புடன் பழகுவான். இவன் பெருந்தன்மையுள்ளவன்; தன் திறமையுணர்ந்தவன்; தன்னைப் போல் மதித்துப் பரிவு காட்டத்தக்கவன். (பாண்டவர்கள், உம்மிடம் பணிந்து பணிபுரிபவர்கள்; உமது பரிவுக்குரியவர்கள்.) (24)</p>
<p class="Text">கட்டளையிடப்பட்டிருந்தும் யஜமானனின் சொல்லை மதிக்காதவன்; ஒரு பணியைப் புரியும்படி பணிக்கப்பட்டதும் எதிர்த்துப் பேசுபவன்; ‘தானே அறிவாளி’ என்ற செருக்குள்ளவன்; யஜமானனுக்கு அனுகூலமல்லாததைப் பேசுபவன் — அத்தகைய பணியாளன் விரைவில் நீக்கத்தக்கவன். (25)</p>
<p class="Text">தூதுவன், எட்டு சிறப்பம்சங்களுடன் இருத்தல் நலமென்பர். திடுக்கிட்டு உறைந்து நில்லாதவன், ஆண்மை இழக்காதவன், சுறுசுறுப்புடன் தயக்கமின்றிச் செயல்படுபவன், பரிவுள்ளவன், மென்மையுள்ளவன், பிறரால் விலைகொடுத்து வாங்க முடியாதவன், பிறப்பிலிருந்தே நோயற்றவன், பெருந்தன்மையுடன் பேசுபவன் என. (26)</p>
<p class="Left-Align">நல்லொழுக்க முறைகள் :—</p>
<p class="Text">தவறான நேரத்தில், பிறர் மனையில் அசட்டு நம்பிக்கையுடன் நுழைதல், அகாலத்தில் விழித்திருந்து சுற்றுதல், இருட்டில் தன்னை மறைத்துக் கொண்டு நாற்சந்தியிலிருத்தல், அரசன் விரும்பக் கூடிய பெண்ணைக் கோருதல் — இவை செய்யத்தகாதவை. (27)</p>
<p class="Text">மந்திராலோசனைக்காக அழைக்கப் பெற்றவனாயினும், ஏற்கனவே கெட்டவர்களுடன் தொடர்பு கொண்டு, பலவாறாக தாறுமாறான ஆலோசனை தருவானாயின் (அவனிடம்) ரகசியத்தைச் சொல்லக்கூடாது; ‘நான் உன்னை நம்பவில்லை’ என்றும் சொல்லக்கூடாது. காரணத்துடன் ஏதோ ஒரு போலியான சாக்கு காட்டி விலக வேண்டும். (28)</p>
<p class="Text">பரிவால் விட்டுக் கொடுப்பவன், அரசன், வேசி, அரசாங்க சேவகன், புதல்வன், சகோதரன், இளம் மகனுள்ள விதவை, படையிலுள்ளவன், தன் உரிமைகளையும் உடமைகளையும் இழந்தவன் — இவர்களுடன் கொடுக்கல்—வாங்கல் வைத்துக் கொள்ளக் கூடாது. (29)</p>
<p class="Text">தினந்தோறும் நீராடித் தூய்மை பெற்றவனிடம் வலிவு, அழகு, குரல் வளம், மேனிநிறத் தெளிவு, தோலின் மென்மை, நறுமணம், தூய்மை, சீர், இளமை, அழகிகளின் அன்பு — இவை கூடும். (30)</p>
<p class="Text">நோயின்மை, நீண்ட ஆயுள், வலிவு, இன்பம், ஆரோக்கியமுள்ள சந்ததி, ‘வெட்கமற்ற பெருந்தீனிக்காரன்’ என்ற அவப்பெயரின்மை — இந்த ஆறும் அளவோடு உண்பவனைத் தானே சென்றடையும். (31)</p>
<p class="Text">செயலற்றுச் சோம்பி நிற்கப் பழகியவன், பெருந்தீனிக்காரன், சமுதாய விரோதி, பெருவஞ்சகன், பொல்லாதவன், தேசகாலம் அறியாதவன், பாங்காக ஆடை உடுத்தாதவன் — இவர்களைத் தன் வீட்டில் தங்கவிடக் கூடாது. (32)</p>
<p class="Text">கஞ்சன், உரக்க நிந்திப்பவன், காட்டுவாசி (கடலாடி), போக்கிரி, மதிக்கத்தக்கவரை மதிக்காதவன், கொடுஞ்செயல் புரிபவன், ஏற்கனவே விரோதம் கொண்டவன், செய்ந்நன்றி மறந்தவன் — இவர்களிடம் மிகவும் துன்பமுற்ற நிலையிலும் பொருளுதவி வேண்டக் கூடாது. (33)</p>
<p class="Text">கொடுஞ்செயல் புரிபவர், பெரும் தவறு செய்பவர், தினமும் புளுகுபவர் (பொய் பேசுபவர்), இறைவனிடம் பக்தி இல்லாதவர், உற்றார்—உறவினரிடம் அன்பில்லாதவர், மிகச்சிறந்த திறமையுள்ளவனாகத் தன்னை நினைத்துக் கொண்டிருப்பவர் — இந்த அறுவரிடமும் பணிபுரியாதே. (34)</p>
<p class="Text">துணைவர் (உபகரணம்) இன்றி, எந்தச் செயலும் நிறைவுறாது. செயலின்றித் துணைவர் (உபகரணம்) பயனற்றவர். இவை ஒன்றையொன்று அண்டியிருப்பவை. ஒன்றில்லாமல் மற்றது நிறைவுறாது. (35)</p>
<p class="Text">புதல்வர்களைப் பெற்றுக் கடனின்றி வாழச் செய்து, அவர்களுக்கு உரியதான வாழ்க்கையும் தொழிலையும் அமைத்துக் கொடுத்து, பெண்களையும் நல்ல இடத்தில் மணமுடித்து, பின் காட்டிற்குச் சென்று முனிவனாக ஆகவேண்டும். (36)</p>
<p class="Text">எல்லா உயிரினத்திற்கும் இதமானதையும், தனக்கு இன்பம் அளிப்பதையும் செய்து, அதை ஈசுவரனிடம் அர்ப்பணம் செய்ய வேண்டும். இதுவே எல்லா நலன்களும் பெற வழி. (37)</p>
<p class="Text">அறிவும் திறமையும் சுறுசுறுப்பும் வலிவும் முயற்சியும் (தீர்மானமும்) உழைப்பும் உள்ளவனுக்கு, ‘வாழ்க்கையில் வசதியின்மை’ பற்றிய பயம் ஏன்? (38)</p>
<p class="Left-Align">பாண்டவரின் பகை நல்லதல்ல :—</p>
<p class="Text">பாண்டவர்களுடன் போர் புரிவதால் ஏற்படுகிற கெடுதலைச் சிந்திப்பீர்— இந்திரன் உள்பட தேவர்களும் வேதனையடைவர், புதல்வர்களுடன் விரோதம், தினமும் திகிலுடன் வாழ்வது, நற்பெயர் கெடுவது, எதிரிகளின் மகிழ்ச்சி என இவையே இந்தக் கெடுதிகள். (39)</p>
<p class="Text">இந்திரனுக்கு ஒப்பான பராக்கிரமம் கொண்ட அரசே! பீஷ்மர், நீர், துரோணர், அரசர் யுதிஷ்டிரர் — இவர்களுக்குக் கோபம் மூண்டால், அது வானில் வால்நட்சத்திரம் போல் உலகையே அழித்துவிடும். (40)</p>
<p class="Text">உமது நூறு புதல்வர்களும் கர்ணனும் பாண்டவர் ஐவரும், சமுத்திரத்தை ஆடையாகக் கொண்ட இந்த பூமி முழுவதையும் ஆளத்தக்கவர்கள். (41)</p>
<p class="Text">திருதராஷ்டிரரின் பிள்ளைகள் காட்டிற்குச் சமம். பாண்டுவின் புதல்வர்கள் புலிகளுக்குச் சமம். புலிக்காகக் காட்டையழிப்பதோ, காட்டிற்காகப் புலிகளை அழிப்பதோ கூடாது. (42)</p>
<p class="Text">புலியின்றிக் காடு வாழாது, காடின்றிப் புலிகள் வாழா. புலிகளால் காடும், காட்டால் புலிகளும் காப்பாற்றப்படுகின்றன. (43)</p>
<p class="Text">கெட்டநோக்குள்ளவர் பிறரது குறைகளை அறிய விரும்புமளவில், பிறரது நற்குணங்களை அறிய விரும்ப மாட்டார். (44)</p>
<p class="Text para-style-override-6">பெரும் <span class="char-style-override-5">‡</span>பொருள் நிறைவை நாடுபவர், தொடக்கத்திலிருந்தே தர்மத்தைக் கடைப்பிடிக்க வேண்டும். சுவர்க்கத்தை விட்டு ‘அமிர்தம்’ அகலாததுபோல், தர்மத்தை விட்டுப் பொருள் அகலாது. (‘சுவர்க்கம்’ — சாகாத்தன்மை பெற்றவர் வாழுமிடம். ‘அமிர்தம்’ சாகாத்தன்மை தரும் உணவு. சுவர்க்கத்தில்தான் அமிர்தம் கிட்டும். தர்மத்தில்தான் பொருள் தங்கியுள்ளது.) (45)</p>
<p class="Foot-Note"><span class="char-style-override-9">‡</span> தர்மம் — அறம், அர்த்தம் — பொருள், காமம் — இன்பம், மோட்சம் — வீடு.</p>
<p class="Text">தீச்செயலிலிருந்து விலகியவனின் உள்ளம், நற்செயலில் பதிந்திருக்கையில் ‘எது இயற்கை? எது செயற்கை?’ என்பது (உண்மை எது? பொய் எது? என்பது) தெளிவாய்த் தெரியும். (46)</p>
<p class="Text">அறம், பொருள், இன்பம் என இவற்றைத் தக்க நேரத்தில் பழகுபவனுக்கு, இம்மூன்றும் இம்மையிலும் மறுமையிலும் கூடும். (47)</p>
<p class="Text">அரச திலகமே! கோபமும் மகிழ்ச்சியும் எழும்போது அவற்றின் வேகத்தை அடக்கிக் கொள்பவன், நெருக்கடியின்போது கலங்காதவனாகிச் சீரின் இருப்பிடமாகிறான். (48)</p>
<p class="Left-Align">சுய அறிவின் வலிவு :—</p>
<p class="Text">மன்னரே! மனிதன் பெறுகிற வலிவு ஐந்து வகை. கை வலிவு (தசை வலிவு) முதலாவதாகும். நல்ல அமைச்சர் கிடைப்பது இரண்டாவது. பொருள் கிட்டுவது மூன்றாவது. நற்குலப் பிறப்பு (தன் தந்தை, தந்தையின் தந்தை — இவர்கள் வழியே வந்த வம்ச வலிவு) நான்காவது. இவற்றைச் சேமித்து முறைப்படி பயன்படுத்துகிற சுய அறிவு ஐந்தாவது வலிவாகும். இதுவே மிகச்சிறந்த வலிவு. (49—52)</p>
<p class="Text">பிறரைப் பெருந்துன்பத்திற்கு ஆட்படுத்துகிற திறமை உள்ளவனிடம் விரோதம் பூண்டபின், “நான் தூரத்தில்தான் இருக்கிறேன்” என்று நிம்மதி பெறுவது நல்லதல்ல. (53)</p>
<p class="Text">பெண்களிடத்தில், அரசனிடத்தில், பாம்பிடத்தில், பிரபுவிடத்தில், எதிரியிடத்தில், இன்பத்தில், ஆயுளில் நம்பிக்கை கொள்ள இயலுமா? ‘தான் ஓதிய வேதம் நினைவிலிருந்து அகலாது’ என்று நம்பிக்கை கொள்ள இயலுமா? (நொடியில் மனம் மாறுபவர்கள், நிலையற்றவர்கள் — நம்பிக்கைக்கு உரியவரல்ல.) (54)</p>
<p class="Text">அறிவெனும் அம்பால் அடிப்பட்டவனுக்கு, (வேறு அம்புகளால் அடிப்பட்டவர்களின் வேதனை நீங்க, பெரிதும் உதவுகிற) மருத்துவர்களோ, மருந்துகளோ, ஹோம மந்திரங்களோ, மங்களச் செயல்களோ, அதர்வ வேதத்தில் கூறப்பட்டுள்ள நோய் நீக்கத்திற்கான முறைகளோ உதவுவதில்லை. (இங்கு புண்ணோ, நோயோ இல்லை.) (55)</p>
<p class="Text">பரதகுலத் தோன்றலே! பாம்பும் நெருப்பும் சிங்கமும் நற்குலத்தில் பிறந்தவனும், மிக்க வலிவுள்ளவராதலால் புறக்கணிக்க இயலாதவர்கள். (56)</p>
<p class="Text">உலகில் நெருப்பு பெரும் சக்தி. அது மரத்தில் மறைந்துள்ளது. அது, அந்த மரத்திடம் தன் சக்தியைப் பிறரால் கிளப்பிவிடப்படும்வரை காட்டுவதில்லை. (57)</p>
<p class="Text">அதே நெருப்பு, அந்தக் கட்டையைக் கடைவதன் மூலம் கிளப்பிவிடப்படுகிறது. அப்போது அது, அந்த மரத்தையும் காட்டையுமே துரிதமாக எரித்து அழித்துவிடுகிறது. (58)</p>
<p class="Text">அதுபோல் நற்குலத்தில் தோன்றியவர் நெருப்பைப் போன்ற சக்திமிக்கவராயினும், பொறுமைமிக்கவர்களாக, தன்னுள் குமுறுகின்ற கோபத்தை வெளிக்காட்டாதவராக, கட்டையினுள் அமைதியாயுள்ள நெருப்பைப் போல் அடங்கிக் காண்கின்றனர். (59)</p>
<p class="Text">நீரும் உமது பிள்ளைகளும் கொடி போன்றவர்கள். பாண்டுவின் பிள்ளைகளோ தேக்குமரம் (நெடிதுயர்ந்த பெருமரம்) போன்றவர்கள். கொடி, பெருமரத்தைச் சுற்றிக் கொள்ளாமல் என்றும் வளராது. வலிவுமிக்க பாண்டவர்களை அண்டி வாழாத உன் புதல்வர்கள், பிறரது காலில் மிதிபட்டு அழிந்துவிடுவர்.) (60)</p>
<p class="Text">அம்பிகை புதல்வனான அரசே! உன் புதல்வர்கள் காடு போல். பாண்டுவின் புதல்வர்கள் சிங்கங்கள்போல். சிங்கங்களின்றிக் காடு அழியும். காடின்றிச் சிங்கங்களும் அழியும். (இருவரும் கூடி வாழ வகை செய்வீர்.) (61)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-8">ஆறாவது அத்தியாயம்</p>
<p class="Left-Align">விருந்தோம்பல் :—</p>
<p class="Text"><span class="char-style-override-8">விதுரர் கூறுகிறார்——</span> ஒரு முதியவர் வாலிபன் ஒருவனின் இருப்பிடத்திற்கு வந்ததும் வாலிபனின் உயிர் வெளிப்பட்டு முதியவரை நோக்கிச் செல்கிறது. வாலிபன் முதியவரை வரவேற்று வணங்குவதால், அவன் தன் உயிரைத் திரும்பத் தன்னிடம் இருத்திக் கொள்கிறான். (1)</p>
<p class="Text">தன்னை நோக்கி வந்துள்ள நல்லவருக்கு அமர ஆசனம் அளித்து, நீர் கொண்டு கால்களலம்பி, அவரது சுகம் விசாரித்துத் தன்நிலை தெரிவித்து, அப்போதுள்ள நிலைக்கேற்ப உணவளிக்க வேண்டும். (2)</p>
<p class="Text">எவனது வீட்டில் நீரையோ, தேன் கலந்த தயிரையோ, பசுவையோ (இனிய பேச்சையோ), பேராசையாலோ, பயத்தாலோ, கஞ்சத்தனத்தாலோ முறை தவறித் தரப்படுவதன் காரணமாக வேதமோதியவன் ஏற்கவில்லையோ, அவனது வாழ்க்கை வீணானது என்பர். (3)</p>
<p class="Text">மருத்துவன், அம்பு—ஆயுதம் தயாரிப்பவன், தவறான வழியில் மகிழ்ந்த பிரம்மசாரி, திருடன், கொடுஞ்செயல் புரிபவன், மது அருந்துபவன், கருவை அழித்தவன், படையில் சேர்ந்து பிழைப்பவன், வேதத்தை விற்பவன் — இவர்கள் எவ்வளவு அன்புக்குரியவரானாலும் விருந்தினராக ஏற்கத்தக்கவரல்ல. (4)</p>
<p class="Text">உப்பு, சமைத்த உணவு, தயிர், பால், தேன், எண்ணெய், நெய், எள், மாமிசம், பழம், கிழங்கு, கறிகாய், சிகப்பு துணி, வாசனைப் பொருள், வெல்லம் — இவை விலைக்கு விற்கத்தக்கவையல்ல. (இலவசமாகவோ, பண்டமாற்றாகவோ பெறுவதும், தானே உற்பத்தி செய்வதும் நல்லது. இவை எளிதில் மக்களுக்குக் கிடைக்கும்படி செய்வது அரசனின் கடமை. தனிமனிதர் விற்பது நல்லதல்ல. வியாபாரிக்கு இந்த நியமமில்லை.) (5)</p>
<p class="Text">பிச்சை எடுத்து வாழ்கின்ற துறவியானவன் கோபப்படாதவனாக, மண்கட்டியையும் தங்கத்தையும் சமமாகப் பார்ப்பவனாக, இழந்ததைப் பற்றி வருந்தாதவனாக, நட்பால் கூடுவதோ—விரோதத்தால் சண்டையிடுவதோ இல்லாதவனாக, தூற்றுவதையும் வாழ்த்துவதையும் செய்யாமல் விருப்பு—வெறுப்புமற்றவனாக, எதனையும் பொருட்படுத்தாதவனாக இருப்பான். (6)</p>
<p class="Text">தவம் செய்பவர்களில் முன் நிற்பவனும், புண்ணிய கர்மங்களைச் செய்பவனில் முன் நிற்பவனுமாகிய இவன், காட்டில் தானே பயிரிடாமல் விளைகின்ற நெல், கிழங்கு, இங்குண மரத்தின் காய், காய்கறி — இவற்றால் வயிற்றை வளர்ப்பவனாக, நன்கு மனத்தை அடக்கியவனாக, அக்னி வழிபாட்டில் ஈடுபட்டவனாக, வருகிற அதிதிகளது பணிவிடையில் மெத்தனம் இல்லாதவனாகக் காட்டில் வசிப்பான். (7)</p>
<p class="Left-Align">நம்பிக்கை :—</p>
<p class="Text">அறிவாளிகளிடம் தவறிழைத்தபின் “நான் அவர்களிடமிருந்து தூரத்திலிருக்கிறேன் (எனக்கு ஒன்றும் நேராது)” என நிம்மதியடைய முடியாது. அறிவாளியின் கைகள் (தவறுகளைத் தண்டிப்பவை) நீண்டவை. அவற்றைக் கொண்டு அறிவாளி, தன்னைத் துன்புறுத்தியவனைத் துன்புறுத்துவான். (8)</p>
<p class="Text">நம்பத்தகாதவனையும் (தன்னிடம் நம்பிக்கை கொள்ளாதவனையும்) நம்பக் கூடாது. நம்பிக்கைக்கு உகந்தவனையும் அதிகம் நம்பக் கூடாது. அந்தத் தவறான நம்பிக்கையால் ஏற்படும் விளைவு (நம்மை) வேருடன் அழித்துவிடும். (9)</p>
<p class="Text">பொறாமை இல்லாதவனாக, தன் மனைவியைக் காப்பாற்றுபவனாக, இன்பத்தைப் பகிர்ந்து கொள்பவனாக, பிரியமாக இனிதாகப் பேசுபவனாக, மென்மையுள்ளவனாகப் பெண்களிடம் பழகவேண்டும். அவர்களது வசத்தில் அடங்கியவனாக ஆகக் கூடாது. (10)</p>
<p class="Text">பெண்கள் மதிக்கத்தக்கவர்கள், பாக்கியம் மிக்கவர்கள், புனிதமானவர்கள், வீட்டை விளக்குபவர்கள். அவர்கள் வீட்டின் லக்ஷ்மியாக சிறப்பாகப் பாதுகாக்க வேண்டியவர்கள். (11)</p>
<p class="Text">தந்தையிடம் அந்தப்புர நிர்வாகத்தையும், தாயிடம் உணவுச்சாலை நிர்வாகத்தையும், தன்னை ஒத்தவர்களிடம் பசுக்களின் நிர்வாகத்தையும் கொடுக்க வேண்டும். விவசாயத்தைத் தானே ஏற்கவேண்டும். தன்னை அண்டியவர்களிடம் வாணிபத்தையும், புதல்வர்களிடத்தில் பெரியோரின் பணிவிடையையும் ஒப்படைக்க வேண்டும். (12)</p>
<p class="Text">நீரிலிருந்து நெருப்பும், அந்தணரினத்திலிருந்து க்ஷத்திரிய இனமும், மண்கட்டியிலிருந்து உலோகமும் உண்டாயின. இவைகளின் சக்தி மற்ற இடங்களில் செயல்பட்ட போதிலும், அதனதன் தோற்றுவாய்களில் அடங்கிவிடுகிறது. (13)</p>
<p class="Text">நற்குலத்தில் உதித்த நல்லோர்கள், நெருப்பைப் போன்று சக்தி மிக்கவர்கள். பொறுமை மிக்கவராக, தம் சக்தியை வெளிக்காட்டாதவராக, மரக்கட்டையிலுள்ள நெருப்பு போல் அடங்கியிருப்பர். (14)</p>
<p class="Left-Align">மந்திர ஆலோசனை :—</p>
<p class="Text">எவரது செயல் திட்டத்தை, தமது மந்திராலோசனை குழுவைச் சாராத வெளியார்களும் உள்ளிருப்பவரும்கூட, முன்னதாக அறிய மாட்டார்களோ, அத்தகைய அரசன், எப்போதும் எங்கும் கவனத்துடன் இருப்பானாகில், நீண்டநாள் ஆட்சியுரிமையைப் பெறுவான். (15)</p>
<p class="Text">(ஒரு செயலைத் தன் திட்டப்படி) செய்யவிருப்பவன், அதைப் பற்றிப் பிறருடன் கலந்து பேச மாட்டான். செய்ததை மட்டுமே குறிப்பிடுவான். அப்படி அறம்—பொருள்—இன்பம் பற்றிய அவனது திட்டம் (திட்ட நிலையில்) எப்போதும் வெளிப்படக் கூடாது. (16)</p>
<p class="Text">மலையின் உச்சியில் அமர்ந்தோ, தன் மாளிகையில் தனிமையில் அமர்ந்தோ, பிறர் துருவிப் பார்க்க முடியாத காட்டிலேயோ ஆலோசனை செய்ய வேண்டும். (17)</p>
<p class="Text">நண்பனல்லாதவனோ, நண்பனாயினும் அறிஞன் அல்லாதவனோ, அறிஞனாயினும் வாயடக்கமில்லாதவனோ, தனிமையில் ஆலோசித்த ரகசியத்தை அறியக்கூடாது. (18)</p>
<p class="Text">செயல் நிறைவின் பொறுப்பும் மந்திராலோசனையின் ரகசியத்தைக் காப்பதும் அமைச்சரிடம் கொடுக்கப் பெறுவதால், தனக்கு அமைச்சராக இருப்பவரை அரசன் நன்கு சோதித்தே நியமிக்க வேண்டும். (19)</p>
<p class="Text">அறம், பொருள், இன்பம் என்ற மூன்றிற்காகச் செய்த தன் பணிகளை முடிந்த பிறகே அரசவையில் இருப்பவருக்குகூட அறியச் செய்கிற அரசரே, அரசர்களுள் சிறந்தவர். (20)</p>
<p class="Text">மந்திர ஆலோசனையை ரகசியமாக வைத்துள்ள அரசனுக்குத்தான், திட்டமிடப்பட்ட செயல்கள் நிறைவு பெறும். மதிமயங்கி, பாராட்டுக்குரியதல்லாத செயல்களைத் தொடர்ந்து செய்கிற அரசன், அவைகளால் ஏற்படுகிற விபரீத விளைவுகளால் உயிரிழக்கவும் நேரும். (21)</p>
<p class="Text">நற்பணிகளைத் தொடர்ந்து செய்வது இன்பம் தரும். நற்பணிகளைத் தொடர்ந்து செய்யாதிருப்பது, பின் வருந்தக் காரணமாகும். (22)</p>
<p class="Text">வேதத்தை ஓதாதிருக்கிற அந்தணன், உயிர் நீத்தாருக்கான சடங்குகளில் பங்கு பெற முடியாது. அதே போன்று (ஆட்சிக்கு முக்கியமான சமாதானம், சண்டை, போருக்கு ஆயத்தம், முற்றுகை, பிரித்தாளுதல், சரணடைதல் என்ற) ஆறு அங்கங்களை முறைப்படி கேட்டறியாதவன், மந்திராலோசனையைக் கேட்கத் தகுதி பெறுவதில்லை. (23)</p>
<p class="Left-Align">நல்லாட்சி முறை :—</p>
<p class="Text">அரசர் கோமானே! தனது படை வலிவு, நிதி வலிவு, நாட்டின் வலிவு — இவற்றின் நிறைவுகளையும் குறைகளையும் அறிந்தவனும், முன் கூறிய ஆறு அங்கங்களில் தேர்ந்தவனும், ஒழுக்கத்தைப் புறக்கணிக்காதவனுமான அரசனிடத்தில், நாட்டின் ஆட்சி வசப்பட்டிருக்கும். (24)</p>
<p class="Text">கோபமும் மகிழ்ச்சியும் வீணாகாதபடி காப்பவனும், செய்த பணியை மறுபடி பரிசீலனை செய்பவனும், தன் திறமையில் நம்பிக்கையையே நிதியாகக் கொண்டவனுமான அரசனுக்கு, நாடு நிறையச் செல்வம் தரும். (25)</p>
<p class="Text">அரசன், தான் ‘நல்ல அரசன்’ என்று பெயர் பெற்றதாலும், அரசுரிமையைக் காட்டுகிற வெண்குடையாலும் திருப்திப் படவேண்டும். தன் செல்வத்தைத் தனக்குப் பணி செய்து உதவுபவர்களுக்குப் பகிர்ந்தளிக்க வேண்டும். தான் ஒருவனே எல்லாவற்றையும் அனுபவிக்கக் கூடாது. (26)</p>
<p class="Text">அந்தணனே அந்தணனை அறிவான். கணவனே மனைவியை அறிவான். அரசனே அமைச்சனை அறிவான். அரசனே அரசனை அறிவான். (27)</p>
<p class="Text">தன்வசத்தில் அகப்பட்ட எதிரி கொல்லத்தக்கவனாயின், அவனை விடுதலை செய்யக் கூடாது. அவன் வலுத்திருந்து, தன் தலைகுனிய நேர்ந்தால், அவனுக்கு அடங்கிப் பணிவிடை செய்ய வேண்டும். தன் வலிவு ஏறியபின், அவனைக் கொன்றுவிட வேண்டும். அவனைக் கொல்லாவிடில், வெகுசீக்கிரமே கேடு நேரும். (28)</p>
<p class="Text">கடவுள், அரசர், அந்தணர், முதியவர், சிறுவர், நோய்வாய்ப்பட்டவர் — இவர்களிடம் ஏற்பட்ட கோபத்தை அடக்கிவிட வேண்டும். (29)</p>
<p class="Text">அறிவாளி, மூடர்கள் கையாள்கிற பயனற்ற கலகத்தைத் தவிர்க்க வேண்டும். அதனால் புகழ் பெருகும், கேடு விளையாது. (30)</p>
<p class="Text">அறிவு, செல்வத்தைச் சேமித்துத் தராது. அறிவின்மை, ஏழ்மையைத் தராது. அறிவுள்ளவன், உலகியல்பை நன்கறிவான். அறிவில்லாதவன், இதனை அறிய மாட்டான். (அறிவு, நல்லதைச் செய்யத் தூண்டுகிறது. அதனால் செல்வம் பெருகுகிறது. அறிவின்மை, நல்லதை நாடச் செய்யாது. அதன் விளைவே ஏழ்மை.) (31)</p>
<p class="Text">ராஜராஜரே! கல்வியாலும் ஒழுக்கத்தாலும் வயதாலும் அறிவாலும் செல்வத்தாலும் குலப்பிறப்பாலும் முதிர்ந்தவர்களை, மூடன் மதிப்பதில்லை. (32)</p>
<p class="Text">ஒழுக்கமற்றவன், சுய அறிவில்லாதவன், அசூயை உள்ளவன், தர்மப் பற்றில்லாதவன், வாயால் கெட்டவன், கோபமில்லாதவன் — இவர்களைக் கேடுகள் விரைவில் சென்றடையும். (33)</p>
<p class="Text">வஞ்சகமும் முரண்பாடுமற்ற கொடை, ஒப்பந்தம் மீறாமை, பொருளுள்ள நன்கு அமைந்த பேச்சு — இவை உயிரினத்தையே கவர்ந்துவிடும். (34)</p>
<p class="Text">முன்பின் முரண்படாதவன், திறமைமிக்கவன், நன்றியுணர்ந்தவன், அறிஞன், நேர்மையுள்ளவன் — இத்தகைய அரசனது நிதி நிலை தாழ்ந்திருந்தபோதும், அமைச்சர்கள், மக்கள் முதலானோர் துணை நிற்பர். (35)</p>
<p class="Text">உறுதி, மனவடக்கம், புலனடக்கம், தூய்மை, பரிவு, மென்மையுள்ள சொல், நண்பருக்குத் துரோகமிழைக்காமை — இவ்வேழும் செல்வச் செழிப்பிற்குத் தூண்டுகோல். (36)</p>
<p class="Text">மன்னரே! சுகதுக்கங்களையும் செல்வத்தையும் பகிர்ந்து கொள்ளாதவன், பொல்லாதவன், செய்ந்நன்றி மறந்தவன், நாணமற்றவன் — இத்தகைய அரசன் ஆளத் தகுதியற்றவன். (37)</p>
<p class="Text">தவறிழைத்தவன், தவறிழைக்காத சுற்றத்தானைத் தனக்கு எதிரியாக்கிக் கொண்டபின், வீட்டினுள் பாம்பைச் சுற்றவிட்டவன் போல் இரவில் நிம்மதியாகத் தூங்க முடியாது. (38)</p>
<p class="Text">மாமன்னரே! எவர் மனத்தைப் புண்படுத்தினால் தனது நலனுக்குக் கேடு நேருமோ, அவர் மனத்தைத் தெய்வத்திற்குச் செய்வது போன்ற பணிவிடை மூலம் எப்போதும் குளிர்வித்துக் கொண்டிருக்க வேண்டும். (39)</p>
<p class="Text">பெண்கள், கவனக்குறைவுள்ளவர், சமூகக் கட்டுப்பாட்டால் நீக்கப்பட்டவர், நீசத் தன்மையுள்ளவர் — இவர்களிடம் ஒப்படைத்த விஷயங்களில் வெற்றி நிச்சயமல்ல. (40)</p>
<p class="Text">அரசே! பெண், சூதாடி, சிறுவன் ஆகியோர் வாழ்க்கைக்கு வழிகாட்டிகளானால், மண்கட்டியாலான ஓடத்தில் ஆற்றைக் கடப்பது போலாகும். (41)</p>
<p class="Text">பொதுவாக, எதிர்பார்க்கிற பலனில் மட்டும் நிலைத்த குறிவைத்து, அந்தப் பலனைத் தரக்கூடிய செயல்முறை சாதனம் முதலிய உள்விவரங்களில் நீக்குபோக்கிற்கு இடமளிப்பவர்களே அறிவாளிகள். செயல்முறை, சாதனம் முதலியவை சமயத்திற்கேற்ப மாறுபடக் கூடும். (42)</p>
<p class="Text">சூதாடிகளாலும் நாடோடிகளாலும் வேசிகளாலும் புகழப்படுகிற மனிதன், உயிருடன் வாழ்வதாகச் சொல்ல இயலாது. (43)</p>
<p class="Text">பரதகுலச் செம்மலே! அந்த பெரும் வில்லாளிகளும் அளக்கவொண்ணாத சக்திமிக்கவர்களுமான பாண்டவர்களை நீக்கிவிட்டு, இந்த பெரும் ஆளும் பொறுப்பு, உம்மால் துரியோதனனிடம் ஒப்படைக்கப்பட்டுள்ளது. ஆட்சித் திமிரால் தன்னை மறந்து நிற்கிற துரியோதனன், பலி மகாராஜன் மூவுலக ஆட்சியிலிருந்து விழுந்ததுபோல் விரைவில் ஆட்சியிலிருந்து விழுவதைக் காண்பீர். (44—45)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-9">ஏழாவது அத்தியாயம்</p>
<p class="Left-Align">வளர்ச்சியும் தேய்வும் :—</p>
<p class="Text"><span class="char-style-override-8">விதுரர் கூறுகிறார்——</span> மன்னரே! பிரஹஸ்பதியாயினும் நேரத்திற்குப் பொருந்தாத பேச்சைப் பேசினால், ‘அறிவில்லாதவன்’ என மதிக்கப்பட்டு அவமானம் பெறுவான். (1)</p>
<p class="Text">அன்பளிப்பால் பிரியமாகுபவன் ஒருவன். இனிக்கப் பேசுவதால் பிரியமாகுபவன் மற்றொருவன். தக்க யோசனை கூறுவதால் பிரியமானவனே உண்மையில் பிரியன். (நான் அத்தகைய பிரியனாக இருக்க விரும்புகிறேன்.) (2)</p>
<p class="Text">‘வெறுக்கப்பட்டவன்’ என்றுமே நல்லவனாக, அறிஞனாக, கற்றுத் தேர்ந்தவனாக மதிக்கப் பெறுவதில்லை. ‘பிரியன்தான் நற்செயல் புரிபவன்; வெறுக்கப் பெற்றவன் கெட்டதையே செய்வான்’ என்ற எண்ணம் உள்ளது. (அது தவறு.) (3)</p>
<p class="Text">அரசே! பிறந்த உடனேயே ‘துரியோதனன்’ என்ற ஒரு பிள்ளையைத் தியாகம் செய்வீர் என்று சொன்னேன். அவனது தியாகத்தால் மற்ற நூறு பிள்ளைகளின் வளர்ச்சி உண்டு; அவனைத் தியாகம் செய்யாததால் நூறு பிள்ளைகளின் அழிவு உண்டு என்றேன். (4)</p>
<p class="Text">மகாராஜரே! அழிவைத் தருகிற வளர்ச்சி வளர்ச்சியல்ல. எந்த ஒன்றின் அழிவு பலவற்றின் வளர்ச்சிக்குக் காரணமாகுமோ, அந்த அழிவை வரவேற்க வேண்டும். ஏனெனில், வளர்ச்சியைக் கொணர்கிற அந்த அழிவு அழிவல்ல. எந்த ஒன்றைப் பெற்றதால் பலவற்றின் அழிவு நேருமோ, அந்த லாபமே அழிவின் மூலம். (5—6)</p>
<p class="Text">திருதராஷ்டிரரே! சிலர், குணத்தால் செழித்தவர்கள். சிலர், தனத்தால் செழித்தவர்கள். செல்வத்தால் செழித்தவர் குணக்குறைவு உள்ளவராயின், அவர்களை வெளியேற்றி விடுவீர். (7)</p>
<p class="Text"><span class="char-style-override-8">திருதராஷ்டிரர் கூறுகிறார்——</span> வருங்காலத்திற்குப் பொருந்துமாறும், அறிவாளிகள் ஏற்குமாறும் அனைத்தையும் பேசுகிறாய். தர்மம் இருக்குமிடத்தில்தான் வெற்றி. ஆனால், என் புதல்வனைக் கைவிட நான் விரும்பவில்லை. (8)</p>
<p class="Left-Align">பிறரைத் துன்புறுத்தாதே :—</p>
<p class="Text"><span class="char-style-override-8">விதுரர் கூறுகிறார்——</span> மிகவும் சிறந்தவனாகிப் பண்பட்டவன், சிறிதளவுகூட உயிரினத்திற்கு ஏற்படுகிற துன்புறுத்தலைப் பொறுக்க மாட்டான். (நீரோ, மற்ற அனைவரும் துன்புறுத்தப்பட்டாலும், துரியோதனன் நல்வாழ்வு வாழ்வதை எதிர்பார்க்கிறீர்.) (9)</p>
<p class="Left-Align">கெட்டவருடன் சேராதே :—</p>
<p class="Text">பிறரைப் பற்றி அவதூறு கூறுவதிலும், பிறருக்குத் துன்பம் விளைவிப்பதிலும், ஒருவருக்கொருவர் கலகம் ஏற்படுத்துவதிலும் எப்போதும் முயன்று வருபவர்களை ஒதுக்க வேண்டும். அவர்களைக் காண்பதே குற்றம். அவர்களுடன் கூடி வாழ்வது பெருத்த கேடு விளைவிக்கும். அவர்களிடமிருந்து பொருள் பெறுவது பெரும் தவறு. அவர்களுக்குப் பொருளுதவி செய்தால் பெருங்கேடு வரும். கருத்து வேறுபாடு உண்டாக்குவதையே இயல்பாகக் கொண்டவர்களும், காமவெறியும் வெட்கமின்மையும் போக்கிரித்தனமும் கொண்டவர்களுமான பாவிகள் கூடிவாழத் தகாதவர்கள். இத்தகைய பெருந்தவறிழைப்பவர்களை ஒதுக்கிவிட வேண்டும். (10—12)</p>
<p class="Text">நட்பு முறிந்தவுடன் பிரியம் அகன்றுவிடும். நட்பால் விளைந்த நற்பயனும் இன்பமும் மறைந்துவிடும். (அவன்) நண்பனை இழிவுபடுத்தவும் அழிக்கவும் முற்படுவான். செய்த சிறு தவற்றையும் பொறுக்க மாட்டான். அத்தகைய நீசன் பொல்லாதவன். மனத்தில் கெட்ட எண்ணம் உள்ளவனோடு உறவு கொள்வதை நன்கு நிதானித்துக் கைவிட வேண்டும். (13—15)</p>
<p class="Left-Align">உற்றார்—உறவினருக்கு உதவுதல் :—</p>
<p class="Text">ஏழையும் வாடியவனும் வேதனைப்படுபவனுமான உறவினனுக்கு உதவுபவன், (அதனால்,) தனது குடும்பமும் கால்நடைகளும் செழிப்புற, எல்லையற்ற பேரானந்தம் அடைவான். (16)</p>
<p class="Text">அரசர் கோமானே! உறவினர், தன் நலத்தையும் தன் குலநலத்தையும் விரும்புபவர்களால் காப்பாற்றப்பட வேண்டும். உறவினருக்கு மதிப்பு தருபவன் நன்மை பெறுவான். உறவினர் குணங்கெட்டவராயினும் காப்பாற்றப்படத் தக்கவரே. பாண்டவர்களோ மிக நல்லவர்கள், உன்னிடமிருந்து ஆதரவை எதிர்பார்ப்பவர்கள். (17—18)</p>
<p class="Text">ஐயனே! வீரர்களான பாண்டவர்களுக்கு அன்புடன் ஆதரவு தாரீர். சில சிறு கிராமங்களை அவர்களது வாழ்க்கை வசதிக்காகத் தருவீர். இதனால், உலகில் உமக்குப் பெரும் புகழ் கிட்டும். வயதில் மூத்தவரான நீர், உமது புத்திரர்களை அடக்குவீர். (19—20)</p>
<p class="Text">நானும் உமக்கு இதம் (நன்மை) கூறக் கடமைப்பட்டவன். நான், உமது இதத்தையே நாடுபவன் என்பதை அறிவீர். உறவினருடன் கூட சுகங்களை அனுபவித்தல், கூட உணவு அருந்துதல், கூடிப் பேசுதல், கூடி உறவாடுதல் என்று ஒருவருக்கொருவர் அன்புடன் பழக வேண்டும். எந்நிலையிலும் விரோதம் கூடாது. உறவினரே வாழ வைப்பவர்; உறவினரே அழிப்பர். (21—23)</p>
<p class="Text">அரச திலகமே! நன்னடத்தையுள்ள உறவினர் காப்பாற்றுவர். கெட்ட நடத்தையுள்ளவர் அழிப்பர். நீர், பாண்டவர் விஷயத்தில் நல்லவராக இருப்பீர். (நீர்,) பாண்டவர் சூழ்ந்திருக்க, எதிரிகளால் தகர்க்க முடியாதவாறு வாழ்வீர். (24)</p>
<p class="Text">விஷம் தடவிய அம்புள்ள வேடனை அணுகிய மான்போல், செல்வம் மிக்க உறவினனை அண்டிய உறவினன் துயருறுவானேயாகில், அவனைத் துயருக்குள்ளாக்கிய பாவம் செல்வமிக்க உறவினனைச் சாரும். (25)</p>
<p class="Text">ராஜ திலகமே! ‘பாண்டவர்களோ அல்லது உன் புதல்வர்களோ அழிந்தனர்’ என்று பின் கேட்கப் பெறும்போது வருந்தப் போகிறீர். உறங்குவதற்காகக் கட்டிலில் படுக்கப் போனவன், தான் செய்த செயல்களால் வருந்த நேரிடுமாகில், அந்தச் செயலை முதலிலேயே செய்யாதிருக்க வேண்டும். (பின் வருந்திப் பயனில்லை.) வாழ்வு நிலையற்றது. (26—27)</p>
<p class="Text">சுக்ராசார்யரைத் தவிர வேறு எவரும் தவறான வழியில் அழைத்துச் செல்ல மாட்டார். (சுக்ரரின் நீதி முறை அசுரர்களுக்காக வகுக்கப் பெற்றது.) கால—தேச—வர்த்தமானங்களுக்கு ஏற்ப வழிவகுத்துக் கொள்வது அறிஞனின் பொறுப்பு. (28)</p>
<p class="Text">அரசருக்கரசே! துரியோதனன் அவர்களிடம் நடந்து கொண்டது தவறானது. அதை குலத்தில் முதியவரான நீர்தான் திருத்தி அமைக்க வேண்டும். (29)</p>
<p class="Text">அவர்களை உரிய அதிகாரத்தில் அமர்த்தி, உலகில் அவப்பெயரைப் போக்கி, அறிவாளிகளால் பாராட்டப் பெறுவீர். (30)</p>
<p class="Left-Align">அறிஞர் அறிவுரைப்படி நடத்தல் :—</p>
<p class="Text">அறிவாளிகள் கூறியதைச் செயல்நோக்குடன் சிந்தித்துச் செயலில் உறுதியுடன் ஈடுபடுபவன், நிலைத்த புகழைப் பெறுகிறான். (31)</p>
<p class="Text">திறமையுள்ளவனாயினும், அறிவாளிகளின் அறிவுரையால் பெற்ற அறிவைச் செயலில் பயன்படுத்தாவிடில், (முறை கெட்டுச் செயல்படுத்தினால்) பலன் தரக் கூடியதை அறியத் தவறியதாகவும், அறிந்ததைப் பின்பற்றாததாயும் ஆகும். (அறிவுரை பலன் தரக்கூடியதை அறிவிக்கும். அதன்படி நடந்தால் விரும்பியதைப் பெறலாம். நடக்காவிடில் பெற்ற அறிவுரை வீண்.) (32)</p>
<p class="Text">பாவத்தை விளைவிக்கின்ற செயலைத் தொடங்காதவன் ‘அறிவாளி’. அவன் வளர்ச்சி பெறுவான். முன் செய்த தகாத செயலைச் சிறிதும் சிந்தியாமல் தொடர்பவன், கேடு விளைகின்ற ஆழ்ந்த சேற்றில் தானே தன்னைத் தள்ளிக் கொள்கிறான். (33)</p>
<p class="Left-Align">ரகசிய ஆலோசனையில் குறைகள் :—</p>
<p class="Text">மாமன்னரே! ரகசியத்தில் செய்த அரசியல் ஆலோசனை, பலரறிய வெளிப்பட ஆறு ஓட்டைகள் காரணமாகின்றன. (அரசன்) பொருளாதாரச் சீருடன் ஆட்சி நீடிக்க, தினமும் மந்திர ஆலோசனைகளை நடத்தி, அதன் ரகசியங்களைக் காப்பாற்ற வேண்டும். மதுவால் ஏற்படும் போதை, தூக்கம், பிறரது விரோதச் செயல்களை அறியாமை, மனக்கலக்கத்தை வெளிப்படுத்துகிற முகசாடை, கெட்ட அமைச்சர்களிடம் நம்பிக்கை, திறமையற்ற தூதுவர் — இந்த ஆறும் ரகசியம் வெளிப்படுகிற ஓட்டைகள். இவற்றை அடைப்பவன் அறம், பொருள், இன்பம் என்ற மூன்றையும் பெற்று, எதிரிகளையும் அடக்குவான். (34—36)</p>
<p class="Left-Align">நூலறிவின் பெருமை :—</p>
<p class="Text">நூல்களைக் கற்றறியாமல், அறிவுமிக்க முதியோர்களுக்குப் பணிவிடை செய்யாமல் (வித்யையும் வினயமுமில்லாமல்) பிருஹஸ்பதிக்கு ஒப்பானவனும்கூட அறம், பொருள் — இவற்றை உணர இயலாது. (37)</p>
<p class="Text">கடலில் வீழ்ந்தது வீண். கருத்தூன்றிக் கேட்காதவனிடம் கூறியது வீண். அடக்கமில்லாதவன் ஓதியதும் கற்றதும் வீண். நெருப்பற்ற சாம்பலில் ஹோமம் செய்தது வீண். (38)</p>
<p class="Left-Align">நல்ல நண்பன் :—</p>
<p class="Text">(தன்) கூரிய அறிவால் முதலில் சோதித்துப் பார்த்து, பின் பல நாட்கள் கவனத்துடன் படிக்கக் கேட்டும் பார்த்தும் நல்லதென உணர்ந்தபின், அறிவாளிகளுடன் நட்பை அமைத்துக் கொள்ள வேண்டும். (39)</p>
<p class="Text">பணிவு கெட்ட பெயரைப் போக்கும்; திறமை கேட்டைப் போக்கும்; பொறுமை கோபத்தைப் போக்கும். (கோபம் வெறியாகப் பரவும்போது, அதனால் தூண்டப் பெற்ற செயலைத் தள்ளிப் போடுவதே ‘பொறுமை’.) தொடர்ந்து புரியும் நன்னடத்தை அமங்களத்தைப் போக்கும். (40)</p>
<p class="Text">அரசே! தளவாடங்கள், நஞ்சை—புஞ்சை முதலான பூமி, குடியிருக்குமிடம், பழக்க—வழக்கங்கள், உணவு, ஆடை — இவற்றைக் கொண்டு குலப் பண்பாட்டைச் சோதித்து அறியலாம். (41)</p>
<p class="Text">தேகப் பற்றற்றவனே விரும்பிய பொருள் அருகாமையில் வரும்போது மறுக்கமாட்டான். (இவ்வாறிருக்க,) பற்றுமிக்கவனைப் பற்றிக் கேட்கவும் வேண்டுமா? (சபலமில்லாதவனைக் காண்பது அரிது.) (42)</p>
<p class="Text">அறிவு மிக்கவர்களின் தொடர்புள்ளவன், அறிவாளி, தர்ம வழி செல்பவன், அழகிய தோற்றமுள்ளவன், நண்பர் பலரைக் கொண்டவன், நன்கு பேசுபவன் — இத்தகைய நண்பனை நல்லாதரவுடன் பேண வேண்டும். (43)</p>
<p class="Text">சமுதாய நெறி மீறாதவனும், தர்ம நோக்குள்ளவனும், மென்மையும் நாணமுள்ளவனுமான மனிதன், கெட்ட குலத்தில் பிறந்திருந்தாலும் நற்குலத்தில் பிறந்தவனை விட நூறு மடங்கு சிறந்தவன். (44)</p>
<p class="Text">உள்ளத்துடன் உள்ளமும், ரகசியத்துடன் ரகசியமும், சுய அறிவுடன் சுய அறிவும் எவர் இருவருள் பொருந்துகிறதோ, அவர்களது நட்பு தளர்ச்சியுறுவதில்லை. (45)</p>
<p class="Text">புதரால் மூடிய கிணறுபோல், பிறரால் எளிதில் உள்ளக்கிடக்கை அறிய முடியாதவன், கெட்ட புத்தியுள்ளவன், சுய அறிவு வலிவடையாதவன் — இத்தகையவனை அறிவாளி ஒதுக்கிவிடுவான். (இல்லையேல்) இவனது நட்பு கெட்டுவிடும். (46)</p>
<p class="Text">கர்வமுள்ளவன், மூடன், கொடும் செயல் புரிபவன், அவசரப்படுபவன், நெறியற்றவன் — இத்தகையவர்களுடன் அறிவாளி நட்பு கொள்ளக் கூடாது. (47)</p>
<p class="Text">நன்றியுணர்ந்தவன், நெறி தவறாதவன், மெய் பேசுபவன், பெருந்தன்மையுள்ளவன், அன்புமிக்கவன், புலனடக்கியவன், நேர்மையில் நிலைத்தவன் — இத்தகையவனை (அறிவாளி) நண்பனாகக் கோருவர். (48)</p>
<p class="Left-Align">சிறந்த வாழ்க்கை முறை :—</p>
<p class="Text">புலன்களின் கட்டுப்பாடு சாவைவிடக் கொடூரமானது. (ஆனால், அது மிக அவசியமானது.) புலன்களை அவற்றின் விருப்பப்படி அவிழ்த்துவிடுவது, தேவர்களையும் தாழ்த்திவிடும். (மரணம்தானே புலன்களை ஓயச் செய்கிறது. பின்பு அதனால் துன்பமில்லை. அறிஞன், புலன்களைக் கட்டுப்படுத்துவது அவசியம். புலன்களின் இயல்பிற்கு மாறான செயலாவதால் துன்பம் அதிகம். கட்டுப்படுத்திய பின் பேரின்பம். புலன்களைக் கட்டி வீழ்த்திவிடுவது இடையறாத துன்பம் தரும். (49)</p>
<p class="Text">உயிரினத்திடம் மென்மையுடன் பழகுவது, அசூயையின்மை, பொறுமை, உறுதி, நண்பர்களை அவமதிக்காதிருப்பது (மதிப்பது) — இவை ஆயுளை வளர்க்கும். (50)</p>
<p class="Text">முன்னர் இழந்த பொருளை நல்ல முறையில் முனைந்து திரும்பப் பெற விரும்புவது, பெருநோக்குள்ளவனின் செயல். (51)</p>
<p class="Text">வருமுன் காப்பவன் (வருவதை எதிர்பார்த்துச் செயல்படுபவன்), நிகழ்வதில் நிச்சயமுள்ளவன் (உறுதியுடன் செயல்படுபவன்), கடந்ததில் இனிச் செய்ய வேண்டியதை அறிந்தவன் (அறிந்தவாறு செயல்படுபவன்) — இவன் நாடியதை இழக்க மாட்டான். (52)</p>
<p class="Text">செயலாலும் எண்ணத்தாலும் சொல்லாலும் எதில் தொடர்ந்து ஈடுபடுகிறானோ, அதே அவனைக் கவர்கிறது. அதனால், நல்லதிலேயே ஈடுபடவேண்டும். (53)</p>
<p class="Text">மங்களமானதை நாடுதல், கருத்துடன் அதற்காகச் செயல்புரிதல், கல்வியறிவு, சுறுசுறுப்பு, நேர்மை, நல்லோருடன் தொடர்ந்து பழகுதல் — இவை செழிப்பைத் தரும். (54)</p>
<p class="Text">விடாமுயற்சி (தளராமை), செல்வத்திற்கும் லாபத்திற்கும் நலத்திற்கும் தோற்றுவாய். தளர்ச்சியுறாதவன், பெருமையும் எல்லையற்ற இன்பமும் அடைகிறான். (55)</p>
<p class="Text">ஐயனே! செல்வாக்குடன் முன்னேற விரும்புபவனுக்கு, எங்கும் என்றும் எதிலும் ‘பொறுமை’ என்பது போல், செழிப்பைத் தருவதும் இதமானதும் வேறொன்றில்லை. (56)</p>
<p class="Text">வலிவற்றவன், எல்லாவற்றையும் பொறுத்துக் கொள்ள வேண்டும். வலிவுமிக்கவன், நேர்மையை முன்னிட்டுப் பொறுத்துக் கொள்ளவேண்டும். நல்லது—கெட்டது எவனுக்குச் சமமோ, அவன் எதனையும் பொறுத்துக் கொள்வான். (உதாசீனன், எதனையும் பொருட்படுத்த மாட்டான்.) (57)</p>
<p class="Text">எந்த இன்பத்தை நுகர்வதால் அறமும் பொருளும் குறையுறாதோ, அந்த இன்பத்தை நன்கு அனுபவிக்கலாம். மூடத்தனமாக இன்பத்தை விலக்கக் கூடாது. (58)</p>
<p class="Text">துன்புற்றவர், கவனக்குறைவால் தவறிழைப்பவர், நாத்திகர், சோம்பேறி, புலனடக்கமில்லாதவர், ஊக்கமில்லாதவர் — இவர்களிடம் செல்வம் தங்காது. (59)</p>
<p class="Text">நேர்மையுள்ளவனையும் நேர்மையின் காரணமாகத் தவறானதை (செய்யக்கூடாததை)ச் செய்யக் கூசுபவனையும் செயலாற்றல் இல்லாதவரென நினைத்து மதிகெட்டவர் அவமதிப்பர். (60)</p>
<p class="Text">மிக்க நேர்மையாளன், பெருங்கொடையாளன், மிக்க சூரன், கடும் நோன்பிருப்பவன், ‘தானே அறிவாளி’ எனப் பெருமைபடுத்திக் கொள்பவன் — இவர்களிடம் பயந்து செல்வம் அணுகாது. (61)</p>
<p class="Text">கண் தெரியாமல், இருப்பு கொள்ளாமல் பித்துப்பிடித்தது போல் சுற்றியலைந்து எங்கோ தங்கி நிற்கிற பசுபோல், செல்வமானது நிலை தரிக்காமல் எங்கோ தங்கும். இது, மிக்க குணமுள்ளவர்களிடத்திலும் இராது; குணமே இல்லாதவரிடத்திலும் இராது; மிகச்சிறந்த குணங்களை நாடாது; குணமேயற்றவரிடம் பற்று கொள்ளாது. (62)</p>
<p class="Text">வேதமோதியதன் பயன் அக்னி வழிபாடே. கல்வியறிவின் பயன் ஒழுக்கமே. பெண்ணால் பயன் இன்பம் தருதலும் பிள்ளைப் பேறும். செல்வத்தால் பயன் தானமும் சுகம் அனுபவித்தலும். (63)</p>
<p class="Text">நேர்மையின்றிப் பெரும் பொருள் ஈட்டியவன், மறுமையில் இதனால் துன்பம் விளையுமோ? எனப் பயந்து, இப்பிறவியில் அவன் செய்கிற நற்செயல்களை, நேர்மையற்ற வழியில் பெற்ற பொருள் கொண்டு செய்வதால் பலன் வராது. (64)</p>
<p class="Left-Align">நல்லோருடைய வாழ்க்கை :—</p>
<p class="Text">பரந்த வெளியில், புகமுடியாத காட்டில், பெரும் விபத்துகளில், பரபரப்பில், ஆயுதம் வீசுகிற நெருக்கடியில் மனவலிவு உள்ளவருக்குப் பயம் இல்லை. (65)</p>
<p class="Text">சுறுசுறுப்பு, அடக்கம், திறமை, கவனம் மிகுதி, உறுதி, நினைவாற்றல், கருத்தூன்றிக் கவனித்துப் பின் செயல் தொடக்கம் — இவை செழிப்பிற்கு வேராகும். (66)</p>
<p class="Text">தவம் புரிபவருக்குத் தவமே பலம். வேதமறிந்தவருக்கு வேதமே பலம். துஷ்டருக்குத் துன்புறுத்துவதே பலம். குணவான்களுக்குப் பொறுமையே பலம். (67)</p>
<p class="Text">நீர், கிழங்கு, பழம், பால், நெய், மருந்து — இவற்றைச் சாப்பிடுதல்; ஓர் அந்தணரின் விருப்பத்தை நிறைவேற்றுவதற்காக சாப்பிடுதல்; குருவின் சொல்படியும் சாப்பிடுதல் — இவ்வெட்டும் உபவாச விரதத்தைக் கெடுக்காது. (68)</p>
<p class="Text">‘தனக்கு எது அனுகூலமாகாததோ, அதனைப் பிறருக்குச் செய்யக் கூடாது’ என்பதே தர்மத்தைப் பற்றிய சுருக்கம். தர்மமல்லாதது, ஆசையின் விளைவால் நேர்கிறது. (69)</p>
<p class="Text">கோபமின்மையால் கோபத்தை வெல்லலாம். அவ்வாறே நன்னடத்தையின் மூலம் நடத்தை கெட்டவனை வழிக்குக் கொணரலாம். தானத்தின் மூலம் கஞ்சனையும், மெய்யால் பொய்யையும் வெல்லலாம். (70)</p>
<p class="Text">பெண்களிடம் தவறாக நடப்பவன், சோம்பேறி, பயந்தவன், கொடுமையுள்ளவன், தன் ஆண்மையைப் பெரிதும் மதிப்பவன், திருடன், செய்ந்நன்றி கொன்றவன், நாத்திகன் — இவர்களிடத்தில் நம்பிக்கை வைக்காதே. (71)</p>
<p class="Text">முதிய பெரியோர்களைத் தினமும் வணங்கிப் பணிவிடை செய்பவனுக்குப் பாராட்டு, ஆயுள், புகழ், வலிவு — இவை வளர்ந்து கொண்டே இருக்கும். (72)</p>
<p class="Text">மிகவும் வருந்தியும், நேர்மையை மீறியும், எதிரியிடம் பணிந்தும் பெறக் கூடியவற்றில் மனம் வைக்கக்கூடாது. (73)</p>
<p class="Left-Align">பயன் தரா நிலைகள் :—</p>
<p class="Text">கல்வியறிவற்ற மனிதனும், பிள்ளைப்பேறுக்குப் பயன்படாத உடலுறவும், உணவிற்கு வழியற்ற மக்களும், அரசனற்ற நாடும் வருந்தத்தக்கவை. (74)</p>
<p class="Text">அதிக வழிநடை முதுமை தரும் (தேய்வு உண்டாக்கும்). மலைகளுக்கு நீரோட்டமும், பெண்களுக்கு உடலுறவின்மையும், மனத்திற்குக் குத்துகிற பேச்சும், குதிரைகளுக்கு ஓட்டமின்மையும், துணிகளுக்கு வெயிலும் தேய்விற்குக் காரணமாகும். (75)</p>
<p class="Text">வேதத்திற்கு ஓதாமலிருப்பது அழுக்கு. அந்தணனுக்கு விரதமில்லாதிருப்பதும், பூமிக்கு உவர்மண்ணும் (கொடிய பழக்க—வழக்கங்களுள்ள பால்ஹிகதேசம்), மனிதனுக்குப் பொய்யும் அழுக்கு. பதிவிரதைக்கு ஆவல் மிகுதியும் (சபலமும்), பெண்களுக்குக் கணவனின் பிரிவும், தங்கத்திற்கு வெள்ளியும், வெள்ளிக்கு ஈயமும், ஈயத்திற்குக் காரீயமும் அழுக்கு. காரீயத்திற்கு அதுவே அழுக்கு. (76—77)</p>
<p class="Text">படுப்பதால் தூக்கத்தையும், உடலுறவால் பெண்களையும், விறகுக்கட்டையால் நெருப்பையும், கள் குடியால் கள் குடிப்பழக்கத்தையும் அடக்கி வெல்ல முடியாது. (78)</p>
<p class="Text">நண்பனைப் பண உதவியால் வென்றவன், எதிரிகளைப் போரில் வென்றவன், மனைவியை நல்லுணவால் வென்றவன் — இவனது வாழ்க்கை முறையே பயனுள்ளது. (79)</p>
<p class="Left-Align">பேராசை வேண்டாம் :—</p>
<p class="Text">ஆயிரம் பணமுள்ளவனும் வாழ்கிறான். நூறுள்ளவனும் வாழ்கிறான். எவனும் எப்படியாவது வாழாமல் இல்லை. திருதராஷ்டிரரே! ஆசையை விடும். (80)</p>
<p class="Text">உலகிலுள்ள அனைத்து நெல்—யவை முதலிய தானியம், தங்கம், கால்நடைகள், பெண்கள் — இவைகளை ஒருவனுக்குக் கொடுத்தாலும் அவனது திருப்திக்குப் போதாது. இதனை உணர்பவன் கலங்க மாட்டான். (81)</p>
<p class="Text">அரசே! உன் பிள்ளைகளும் பாண்டுவின் பிள்ளைகளும் சமமானவர் என்ற எண்ணம் இருந்தால், பாண்டவர்கள் இடத்திலும் சமமாகப் பழகுவீர். இதனைத் திரும்பத் திரும்பக் கூறுகிறேன். (82)</p>
<p class="Book-End-Line para-style-override-4">* * * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-10">எட்டாவது அத்தியாயம்</p>
<p class="Left-Align">நல்லோர் வாழ்க்கை முறை :—</p>
<p class="Text"><span class="char-style-override-8">விதுரர் கூறுகிறார்——</span> நல்லோர்களால் பாராட்டப்பட்டவன், சக்தியை இழக்காமல் பற்றற்று (விருப்பு—வெறுப்பற்று) செயல் புரிபவன் — இவனிடம் ‘புகழ்’ தானே சென்றடையும். நல்லோர்கள், இவனுக்கு அருளுடன் நன்மை வரும்படி கோருவர். (1)</p>
<p class="Text">பெரும் பொருளை நேர்மையற்றுப் பெற்றதாயினும், அதனால் ஈர்க்கப்படாமல் விடுபவன், பாம்பு தோலை உரிப்பதுபோல் எளிதில் துக்கத்திலிருந்து விடுபட்டு சுகத்துடன் அமைந்திருப்பான். (2)</p>
<p class="Text">நேர்மையற்ற வழியில் முன்னேற்றம், அரசர் காதுகளில் விழும்படி தூஷிப்பது, குருவிடம் முறையற்ற நிர்ப்பந்தம் — இவை பிரும்மஹத்தி பாவத்திற்குச் சமம். (3)</p>
<p class="Text">அசூயையும் மரணமும் ஒன்றே. வரம்பு மீறிய பேச்சு செல்வத்தைக் குலைக்கும். குருவிற்குப் பணிவிடையின்மை, வேகம், தற்புகழ்ச்சி — இவை கல்விக்கு எதிரிகள். (4)</p>
<p class="Text">சோம்பல், கர்வம்—மதிமயக்கம், சபலம், வீண்பொழுது போக்கக் கூடுவது, பிடிவாதம், தன்னலம் கருதுதல், விட்டுக் கொடுக்காமை — இவை ஏழும் கல்வி பெறுபவர்களிடம் இருக்கக் கேடு தரும். (5)</p>
<p class="Text">சுகம் நாடுபவருக்குக் கல்வி வராது. கல்வியை நாடுபவருக்குச் சுகம் இல்லை. சுகத்தை நாடுபவன் கல்வியையும், கல்வியை நாடுபவன் சுகத்தையும் விடவேண்டும். (6)</p>
<p class="Text">நெருப்பு விறகால் திருப்தி பெறாது. கடல் ஆறுகளாலும், யமன் உயிரினங்களாலும், பெண்கள் ஆண்களாலும் திருப்தியடைய மாட்டார்கள். (விறகு கிடைக்க நெருப்பு வளரும். ‘இந்த விறகளவு போதும்’ என என்றும் கருதாது என்பது போல்.) (7)</p>
<p class="Text">ஆசை உறுதியைக் குலைக்கும். மரணம் நிறைவை அழிக்கும். கோபம் செல்வத்தையும், கஞ்சத்தனம் புகழையும், பராமரிப்பின்மை கால்நடைகளையும் அழிக்கும். கோபமிக்க ஓர் அந்தணன் நாட்டையே அழிப்பான். (8)</p>
<p class="Text">பெண்ஆடுகள், வெண்கலம், வெள்ளி, தேன், விஷமுறிவு மருந்து, பறவை, வேதமோதிய அந்தணன், வயது முதிர்ந்த உறவினன், ஏழ்மைமிக்க நற்குலத்தவன் — இவர்கள் உன் வீட்டில் எப்போதும் இருக்கட்டும். (9)</p>
<p class="Text">பரதகுலத் தோன்றலே! பெண்ஆடு, எருது, சந்தனம், வீணை, கண்ணாடி, தேன், நெய், இரும்பு, தாமிரம், சங்கு, சாளக்கிராமம் (தெய்வச் சிலை), கோரோசனை (பசுவின் வயிற்றினின்று எடுக்கப்படும் ஒரு வாசனைப் பொருள்) ஆகியவவை தெய்வம், அந்தணர், அதிதி ஆகியவர்களை வழிபடுகிறவர் வீட்டில் வைக்கத்தக்க மங்களமான பொருள்கள். (10—11)</p>
<p class="Text">ஐயனே! இதனை (தர்மத்தை) எல்லாவற்றிற்கும் மேலானதாகச் சொல்வேன். இது புனிதமானது, மிகச்சிறந்தது. “ஆசை மிகுதியாலோ, பயத்தாலோ, பேராசையாலோ மற்றும் உயிரிழப்பதாயினும் தர்மத்தைக் கைவிடக் கூடாது.” (12)</p>
<p class="Text">தர்மம் நிலைத்தது. சுகமும் துக்கமும் நிலையற்றவை. ஜீவாத்மா நிலைத்தவன், அவனை இவ்வாறு கட்டுப்படுத்தியுள்ள அஞ்ஞானம் நிலையற்றது. நிலையற்றதைக் கைவிட்டு நிலைத்ததில் நிலைபெறுவாய். அதனால் திருப்தி பெறுவாய். நல்லோர் இந்த ஆத்ம திருப்திக்காகவே வாழ்வர். (13)</p>
<p class="Left-Align">மரணத்திற்குப் பின் :—</p>
<p class="Text">பெருமதிப்பும் பெருவலிவும் பெற்றவர்களைக் காண்பீர். தனமும் தானியமும் நிறைந்த பூமியை ஆண்டு, அந்த நாடுகளை இழந்து, அனுபவித்த போகங்களையும் துறந்து, யமன் வசம் சேர்ந்த பேரரசர்களைக் காண்பீர். (14)</p>
<p class="Text">மன்னரே! மனிதன், தான் மிகக் கஷ்டத்துடன் வளர்த்த பிள்ளை இறந்தால், வீட்டிற்கு வெளியே கொண்டு சென்று, தலைவிரி கோலத்தில் அழுது, எரிகிற சிதையில் கட்டையோடு கட்டையாக வைத்து விடுகிறான். (15)</p>
<p class="Text">மறைந்தவனின் செல்வத்தை எவனோ அனுபவிப்பான். கழுகுகளும் நெருப்பும் இவனது உடலை அனுபவிக்கின்றன. தான் செய்த நல்வினையும் தீவினையும் சூழ, இவன் வேறுலகிற்குச் செல்கிறான். (16)</p>
<p class="Text">அவனை அங்கேயே (இடுகாட்டில்) விட்டுவிட்டு உறவினர், நண்பர், புதல்வர் அனைவரும், பூத்த காய்க்காத மரத்தை விட்டுச் செல்கிற பறவைகள்போல் பிரிந்து செல்கின்றனர். அக்னியிலிட்ட ஜீவனை, அவன் செய்த வினை மட்டும் தொடர்கிறது. அதனால், சிறுகச் சிறுக தர்மம் சேமிப்பதில் மனிதன் ஈடுபட வேண்டும்! (17—18)</p>
<p class="Text">இந்த உலகிற்கு மேலும் கீழும் பார்வையை மறைக்கிற பேரிருள் பரவியுள்ளது. அது மதிமயக்கம் தரும். அதன் வசமாகாது இருக்கத் தன்னிலை உணர்வீர். (உடலழிந்தவன் பின்பு எந்த நிலையை அடைவான்? என்பது முன் அறிய முடியாத புதிர். ஆகவே, தன்னிலை தாழாதபடி வாழும் வகை அறிவீர்.) (19)</p>
<p class="Left-Align">விதியை மாற்ற உபாயம் :—</p>
<p class="Text">இந்தச் சொற்களை நன்கு கருத்தூன்றிக் கவனித்து, உண்மையாக அதன்படி நடக்க முற்பட்டீர் எனில், இவ்வுலகில் புகழ் பெறுவீர். இவ்வுலகிலும் மறுமையிலும் சிறிதும் பயத்தை உணர மாட்டீர். (20)</p>
<p class="Text">பரதகுலச் செம்மலே! ‘ஆத்மா’ எனும் பெரும் ஆறு. ‘புண்ணியமே’ அதில் இறங்கு துறை. ‘உண்மையே’ அதில் ஓடும் நீர். ‘உறுதி’ அதன் கரை. ‘தயை’ அதன் அலை. புண்ணியம் செய்தவன் அதில் மூழ்கித் தூய்மை பெறுகிறான். பற்றும் பேராசையுமற்ற அந்த ஆத்மா மிகப் புனிதனாவான். (21)</p>
<p class="Text">(மற்றோர் ஆறு உள்ளது. அது நீராடத்தகாது, தாண்டத்தக்கது.) ஆசையும் கோபமும் முதலையாகவும், இந்திரியங்களின் நாட்டமே நீராகவும் உள்ள அந்த ஆற்றை, உறுதி (புலனடக்கம்) என்ற ஓடத்தைக் கொண்டு கடந்து, பிறப்பிறப்பென்ற வெள்ளப்பெருக்கைத் தாண்டுவீர். (22)</p>
<p class="Text">அறிவால், தர்மத்தால், கல்வியறிவால் வயதால் முதிர்ந்தவனை வணங்கி வழிபட்டு, செய்வது—செய்யத் தகாதது (எது?) எனக் கேட்டறிபவன், எப்போதும் கலங்க மாட்டான். (23)</p>
<p class="Text">உறுதியுடன் இருப்பதால் காமத்தையும் வயிற்றையும் அடக்க வேண்டும். கண்ணால் கால்களையும் கைகளையும் முறை தவறாதபடி காக்க வேண்டும். மனதால் கண்ணையும் காதையும், செயலால் மனதையும் வாக்கையும் கட்டுப்படுத்த வேண்டும். (24)</p>
<p class="Text">தினமும் நீராடுபவனும், எப்போதும் பூணூலை வேள்விக்காகத் தரிப்பவனும், ஓயாமல் வேதம் ஓதுபவனும், தாழ்ந்த உணவை ஏற்காதவனும், உண்மை பேசுபவனும், குருவிற்காகச் செயல்புரிபவனுமான ‘அந்தணன்’, பிரஹ்ம நிலையைக் கட்டாயம் அடைவான். (25)</p>
<p class="Text">வேதமோதி, அக்னியை வளர்த்து, அதைச் சுற்றித் தர்ப்பை பரப்பி வேள்விகள் புரிந்து, மக்களைக் காப்பாற்றி, பசுக்களையும் அந்தணரையும் காப்பாற்றி ஆயுதம் ஏந்தி போர் புரிந்து உயிரிழக்கிற ‘க்ஷத்திரியன்’ சுவர்க்கம் செல்கிறான். (26)</p>
<p class="Text">வேதம் ஓதுபவனும், அந்தணர்களுக்கும் க்ஷத்திரியர்களுக்கும் அண்டியவர்களுக்கும் பொருளுதவியைப் பகிர்ந்தளிப்பவனும், புனித வேள்விப் புகையை முகர்பவனுமான ‘வைசியன்’, மறைந்த பின் சுவர்க்கத்திலும் இன்பம் அனுபவிப்பான். (27)</p>
<p class="Text">மூவர்ணத்தினரையும் முறைப்படி நேர்மையுடன் பணியால் மகிழ்வித்து, அவர்களின் மகிழ்ச்சியில் தன் துக்கங்கள் தீர, பாவம் சாம்பலாக, ‘நான்காம் வர்ணத்தவன்’ மறுமையில் சுவர்க்க சுகத்தை அனுபவிப்பான். (28)</p>
<p class="Text">ராஜதிலகமே! நான்கு வர்ணத்தினருக்கும் உள்ள கடமையைச் சொன்னதன் காரணம் இதுவே. பாண்டுவின் புதல்வன் தர்மபுத்திரன் நாட்டை ஆளாது, க்ஷத்திரியக் கடமைகளிலிருந்தும் நழுவியிருக்கிறான். அவனை அரசரது கடமையை நிறைவேற்றும்படி பணித்திடுவீர். (29)</p>
<p class="Text para-style-override-7"><span class="char-style-override-8">திருதராஷ்டிரர் கூறுகிறார்——</span> ஐயனே! நீ வழிகாட்டுகிற முறையே எப்போதும் சிறந்தது. அது அப்படித்தான் (சிறந்ததாகத்தான்) இருக்கும். நீ கூறியபடி நடப்பதுதான் நல்லது என்பது எனது கருத்தும்கூட. பாண்டவர்களைப் பற்றி நினைக்கும்போது, இந்த எண்ணம் வலிவடைகிறது. ஆனால், துரியோதனனைக் காண்கிறபோது முற்றிலும் மாறிவிடுகிறது. எவனும் எப்போதும் விதியை மீற இயலாது. விதியே வலிவுமிக்கது. மனிதமுயற்சி அதன் எதிரே பயனற்றுப் போகிறது. (30—32)</p>
<p class="Book-End-Line para-style-override-4">விதுர நீதி முற்றிற்று.<span></span></p>


<p class="Page-Break"> </p>
<p class="First-End-Page-text" id="toc_marker-11">கடைசி பக்கம்</p>


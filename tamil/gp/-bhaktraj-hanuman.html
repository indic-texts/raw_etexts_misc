
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">பக்தராஜ ஹனுமான்</p>
<p class="Title-Page---Book-Name-Hindi" xml:lang="hi-IN">भक्तराज हनुमान् – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading"><span class="char-style-override-3">ஆக்கியோர்</span></p>
<p class="Title-Page---Author-Name">ஸ்ரீசாந்தனு பிஹாரி த்ருவேதி</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீ ஹநுமதே நம: ॥</p>
<p class="Heading" id="toc_marker-3">பக்தராஜ ஹனுமான்</p>
<p class="Small-Head">( 1 )</p>
<p class="Shlok">ப்ரநவஉ(ம்) பவநகுமார க<span class="char-style-override-6">2</span>ல ப<span class="char-style-override-6">3</span>ந பாவக க்<span class="char-style-override-6">3</span>யாநக<span class="char-style-override-6">4</span>ந ।</p>
<p class="Shlok">ஜாஸு ஹ்ரு॒த<span class="char-style-override-6">3</span>ய ஆகா<span class="char-style-override-6">3</span>ர ப<span class="char-style-override-6">3</span>ஸஹி(ம்) ராம ஸர சாப த<span class="char-style-override-6">4</span>ர ॥</p>
<p class="Shlok para-style-override-6">— ஸ்ரீராமசரிதமாநஸம், பாலகாண்டம், தோஹா 17</p>
<p class="Text">“வாயுபுத்திரனான ஸ்ரீஹனுமானுக்கு வணக்கம் செலுத்துகின்றேன். தீயவர்களாகிய வனத்தை அழிக்கும் நெருப்பைப் போன்றவரே! ஞானமே உருவானவரே! தங்கள் இதயத்தை வில்லும் அம்பும் ஏந்திய பகவான் ஸ்ரீராமர் தன் இருப்பிடமாகக் கொண்டுள்ளார்” என கோஸ்வாமி துளசிதாசர் துதிக்கிறார்.</p>
<p class="Text">பகவான் சிவபெருமான் சதீதேவியுடன் கைலாசத்தின் சிகரத்தில் வீற்றிருந்தார். ஆலமரத்தின் அடர்த்தியான நிழலில் கற்பூரத்திற்கு நிகரான அவரது வெண்மையான உடலில் பழுப்பு நிறமான ஜடைகள் பரவியிருந்தன. அவரது கையில் ருத்திராட்ச மாலையும், கழுத்தில் பாம்பும், எதிரில் நந்தியும் இருந்தன. தொலைவில் அவரது துணைவர்கள் பலவிதமாய் விளையாடிக் கொண்டிருந்தனர். அவரது தலையில் குளிர்ந்த சந்திரனும், கங்கையின் அமுத தாரையும் இருந்ததால், நெற்றிக்கண்ணின் பயங்கரமான சுவாலையும்கூட அமைதியாய் அடங்கியிருந்தது. நெற்றியில் உள்ள திருநீறு மிகவும் அழகாய் இருந்தது.</p>
<p class="Text">தற்செயலாய் ‘ராம்—ராம்’ என சொல்லிக் கொண்டே, தன் சமாதி நிலையிலிருந்து தெளிந்தார். அபூர்வமான பாவத்துடன் சிவபெருமான் தன்னைப் பார்ப்பதை சதீதேவி கண்டாள். எதிரில் கைகூப்பியபடி நின்று கொண்டு வினயத்துடன் சிவபெருமானிடம்—— “சுவாமி! தாங்கள் ஏதோ சொல்ல விரும்புவதுபோல் தங்களது முகத்தோற்றம் தோன்றுகிறதே. இப்போது நான், தங்களுக்கு என்ன சேவை செய்ய வேண்டும்?” என்று கேட்டாள். சிவபெருமான் கூறினார்—— “தேவி! இன்று என் மனத்தில் உயர்ந்த ஒரு சுபமான சங்கல்பம் உண்டாகிறது. எவரை நான் எப்பொழுதும் தியானித்துக் கொண்டு இருக்கின்றேனோ, எவருடைய திருநாமங்களைத் திரும்பத் திரும்பக் கூறுவதால் என் குரல் தழுதழுக்கிறதோ, எவருடைய உண்மையான திருவுருவத்தை நினைத்து சமாதியில் மூழ்குகின்றேனோ, அந்த பகவானான என் பிரபு, உலகில் அவதரிக்க இருக்கிறார். எல்லாத் தேவர்களும் கூடவே அவதரித்து, அவரது கைங்கர்யப்பேற்றை அடைய விரும்புகின்றனர். நான் மட்டும் ஏன் ஏமாந்து போக வேண்டும்? நானும் அங்கு சென்று, அவருக்குச் சேவை செய்து, என்னுடைய நீண்ட கால ஆசையை நிறைவேற்றிக் கொண்டு, என் வாழ்வை பயனுடையதாய் ஆக்கிக் கொள்வேன்.”</p>
<p class="Text">சிவபெருமானின் இந்த வார்த்தையைக் கேட்ட சதீதேவியால் தக்கது எது, தகாதது எது? எனத் தீர்மானிக்க முடியவில்லை. அவள் மனத்தில் இரண்டுவிதமான எண்ணங்கள் எழுந்தன. முதலாவதாக, என் கணவரின் விருப்பம் நிறைவேற வேண்டும். இரண்டாவதாக, எனக்கு அவருடைய பிரிவு ஏற்படக்கூடாது. சிறிது ஆலோசித்து சதீதேவி சொன்னாள்—— “பிரபு! தங்களது சங்கல்பம் மிகவும் உயர்வாக இருக்கிறது. நான், எனது இஷ்டதெய்வமான தங்களுக்குச் சேவை செய்ய விரும்புவதுபோல், தாங்களும் தங்களது இஷ்டதெய்வத்திற்குச் சேவை செய்ய விரும்புகிறீர்கள். ஆனால், தங்கள் பிரிவால் எனது உள்ளம் என்ன பாடுபடும்? தங்கள் சுகத்திலேயே என் உள்ளமும் சுகப்படும்படியான சக்தியைக் கருணைகூர்ந்து எனக்கு அளியுங்கள். மேலும் ஒரு விஷயம். இந்த தடவை இராவணனை அழிப்பதற்காக பகவான் அவதரிக்கிறார். இராவணனோ தங்களுடைய சிறந்த பக்தன். தனது தலையையே வெட்டித் தங்களுக்குக் காணிக்கையாகக் கொடுத்தவன். அவனை அழிக்கும் விஷயத்தில் தாங்கள் எப்படி உதவ முடியும்?”</p>
<p class="Text">சிவபெருமான் சிரித்துக் கொண்டே பதிலுரைத்தார்—— “தேவி! நீ மிகவும் அப்பாவியாக இருக்கிறாய். இதில் நம்மிடையே பிரிவு என்ற பேச்சுக்கே இடமில்லை. நான் ஓர் உருவத்தில் அவதரித்து, இராம சேவை செய்வேன். மற்றோர் உருவத்தில் உன்னுடன் இருந்துகொண்டு, உனக்கு அவர் லீலைகளைக் காட்டுவேன். அந்தந்தச் சமயத்தில் இராமனிடம் சென்று துதிபாடிப் பிரார்த்தனை செய்வேன். மற்றொரு விஷயத்தையும் நினைவு கொள். இராவணன், எப்படி என் பக்தனோ, அப்படியே என்னுடைய ஓர் அம்சத்தையும் அவமதித்துள்ளான். நான் பதினோரு உருவத்தில் இருப்பது உனக்குத் தெரியும். அவன், தனது பத்துத் தலைகளையும் காணிக்கையாகச் செலுத்திப் பூஜை செய்தபொழுது, எனது ஓர் அம்சத்தை விட்டுவிட்டு பூஜித்தான். இப்பொழுது, நான் அதே அம்ச உருவில் அவனை எதிர்த்து போர் புரிவேன். எனது பிரபுவிற்கும் சேவை செய்தவன் ஆவேன். நான் வாயுதேவனின் வாயிலாக, அஞ்ஜனையின் கருவில் தோன்ற தீர்மானித்துள்ளேன். இப்பொழுது, உன் மனத்துயரம் அகன்று விட்டதல்லவா?” இதைக் கேட்ட சதீதேவியும் மகிழ்ச்சி எய்தினாள்.</p>
<p class="Text">தேவராஜனான இந்திரனின் அமராவதி நகரில், ‘புஞ்ஜிகஸ்தலா’ எனும் அப்சரஸ் இருந்தாள். ஒரு நாள் ஏதோவொரு தவறிழைத்ததனால் பூவுலகில் பெண்குரங்காகப் பிறக்கும்படி ஆயிற்று. அவள் மிகவும் வேண்டிக் கொண்டபின் சாபம் கொடுத்த முனிவர், ‘அவள் விருப்பப்படி எந்த உருவையும் ஏற்க முடியும்’ என அருளினார். அதனால் அவள், தான் விரும்பிய (குரங்கு அல்லது மனித) உருவில் இருந்தாள். வானர அரசனான கேஸரீ, அவளைத் தன் மனைவியாக ஏற்றுக் கொண்டார். அவள் மிகவும் அழகாக இருந்தாள். கேஸரீ, அவளிடம் மிகவும் அன்பு காட்டினார்.</p>
<p class="Text para-style-override-7">ஒரு நாள் இருவரும் மனித உருவில் சுமேரு மலையின் உச்சியில் சஞ்சரித்துக் கொண்டு இருந்தனர். மெல்லிய காற்று வீசிக் கொண்டிருந்தது. காற்றின் வேகத்தால் அஞ்ஜனையின் புடவை தலைப்பு விலகியது. தன்னை யாரோ தொடுவதாய் அஞ்ஜனை உணர்ந்தாள். அவள், தனது ஆடையைச் சரி செய்பவளாய் தனி இடத்திற்கு வந்து, அதட்டியபடி, “எனது கற்பை மாசுபடுத்தும் இத்தகைய மரியாதையற்றவன் யார்? எனது இஷ்டதெய்வமான கணவன் எதிரில் இருக்கும்பொழுதே, இப்படிச் செய்தவனைச் சபித்துச் சாம்பலாக்குகிறேன்” என்று கூக்குரலிட்டாள். அப்போது வாயுதேவன், “தேவி! நான் உனது கற்பை மாசுபடுத்தவில்லை. எனக்கு நிகரான வலிமையுடைய ஒரு புதல்வன் உன்னிடம் தோன்றுவான். அறிவிலும் ஆற்றலிலும் அவனுக்கு நிகர் யாரும் கிடையாது. நான் அவனைக் காப்பேன். அவன் எம்பெருமானுக்குச் சேவை செய்யும் பேறு பெறுவான்” என்று சொன்னார். அதன் பின் அஞ்ஜனையும் கேஸரியும் தங்கள் இருப்பிடம் சென்றனர். சிவபெருமான், தனது அம்சமாய் அஞ்ஜனையின் காது வழியாக, அவளது திருவயிற்றில் பிரவேசித்தார்.<span class="char-style-override-7">‡</span></p>
<p class="Foot-Note para-style-override-8"><span class="char-style-override-8">‡</span> “எந்தச் சரீரத்தின் மூலம் பகவான் ஸ்ரீராமனின் அன்பு கிடைக்கின்றதோ, அதனையே சான்றோர்கள் மதிக்கின்றார்கள். இவ்வாறு ஆலோசித்து, தன் ருத்ர ரூபத்தைத் துறந்து, பகவானின் அன்பிற்கு இருப்பிடமான, வானரர் ஹனுமானின் ரூபத்தில் தாங்கள் அவதரித்துள்ளீர்கள். இராமபிரானின் பணியை மிகவும் ஆனந்தம் தரக் கூடியதாகக் கருதி, தாங்கள் சாட்சாத் பரப்பிரம்மமாக இருந்தும் தொண்டனாக ஆகிவிட்டீர்கள்.” (தோஹாவலீ 142—143)</p>
<p class="Foot-Note">“தாங்கள் உண்மையில் சிவபெருமானின் அவதாரமே! (ஸுவனமே!) சாட்சாத் ஸ்ரீராமனின் அவதார சமயத்தை அறிந்து, சுயம்பரமேசுவரனாகிய தாங்களே, ஸ்ரீராமனின் கைங்கரியத்திற்காகக் கேசரியின் மைந்தனாக அவதாரம் செய்தீர்கள். கேசரியின் மைந்தரே! தாங்கள் தேஜஸினாலும் பராக்கிரமத்தினாலும் மிகவும் உயர்ந்தவர். உலகம் அனைத்திலும் தாங்கள் வணங்கப்படுகின்றீர்கள்.” (ஹனுமான் சாலீஸா, சௌபாஈ 6)</p>
<p class="End">* * *</p>
<p class="Text para-style-override-7">சித்திரை மாதம் வளர்பிறையில், பௌர்ணமி திதியில் செவ்வாய்க்கிழமை<span class="char-style-override-7">‡</span> அஞ்ஜனையின் கர்ப்பத்திலிருந்து சிவபெருமான் வானர உருவில் அவதரித்தார். அஞ்ஜனை, கேஸரீ — இவர்களது ஆனந்தத்திற்கு எல்லையே இல்லை. வளர்பிறை சந்திரன்போல் வளரும் குழந்தையை வளர்ப்பதில், அவர்கள் மனம் மிகவும் ஈடுபட்டது. அஞ்ஜனை எங்கு சென்றாலும் மகனை மார்போடு அணைத்து எடுத்துச் சென்றாள். கேஸரியும் குழந்தையை முதுகில் அமர்த்திக் கொண்டு குதித்து விளையாடும்போது, குழந்தை பெறும் ஆனந்தத்தைக் கண்டு தானும் ஆனந்தத்தில் மூழ்கினார்.</p>
<p class="Foot-Note"><span class="char-style-override-8">‡</span> சிலர் அனுமான் பிறந்த நாளாக, கார்த்திகை கிருஷ்ணபட்ச சதுர்த்தசியையும், கார்த்திகை பௌர்ணமியையும் சொல்கின்றனர்.</p>
<p class="Text">ஒரு நாள் குழந்தையை வீட்டில் விட்டுவிட்டு பழம், புஷ்பம் கொண்டு வருவதற்காக அஞ்ஜனை சென்றிருந்தாள். அதற்கு முன்பே கேஸரியும் வெளியில் சென்றிருந்தார். காலை வேளையில் குழந்தை வீட்டில் தனியாக இருந்தது. அதற்கு பசிக்கத் தொடங்கியது. இங்குமங்கும் பார்த்தது. ஆனால், ஏதும் அகப்படவில்லை. கடைசியில், அதன் பார்வை கதிரவன் மேல் விழுந்தது. காலைக் கதிரவனைப் பார்த்த சிறுவன், “ஆகா! இதோ ஒரு பெரிய, அழகான சிவந்த பழம். விளையாடவும் சாப்பிடவும் இது பயன்படும்” என்று நினைத்தான். அவன் எம்பிப் பறந்து, சூரியனை நெருங்க முயற்சித்தான். வாயு, முன்பே பறக்கும் சக்தியைக் குழந்தைக்கு அளித்திருந்தார். ஆனால், பரம்பொருளான சிவபிரானுக்கு, இது ஒரு கடினமான காரியமா, என்ன!</p>
<p class="Text">சிறுவன் வானில் தாவ ஆரம்பித்தான். தேவர்கள், தானவர்கள், யட்சர்கள் அனைவரும் இதைக் கண்டு வியந்தனர். வாயுதேவனின் மனத்தில் சந்தேகம் எழுந்தது. “எனது சின்னஞ்சிறு குழந்தை சூரியனை நோக்கித் தாவுகிறது. மதியவேளை சூரியகிரணங்களால் இவன் தகிக்கப்படாமல் இருக்க வேண்டுமே” என எண்ணி, இமயம், மலயம் முதலிய மலைகளின் குளிர்ச்சியை ஒன்றுசேர்த்து தன் மகனின் பின்னே செல்லத் தொடங்கினார். (குளிர்ந்த காற்று வீசியது.) சூரியனும் பார்த்தார். அவர், தன் திவ்ய திருஷ்டியில் சிறுவனின் மகிமையை முற்றிலும் அறிந்தார். சிவபெருமானே வானரசிசு உருவத்தில் தன்னிடம் வருவதை உணர்ந்தார். தனது தந்தைக்கு நிகரான வாயுதேவனின் அருளால் இவன் பிறந்தான் என்பதையும், அவரே (வாயுவே) இவனைக் காப்பதற்கு வந்து கொண்டு இருக்கின்றார் என்பதையும், அவர் தெளிவாக உணர்ந்தார். தனது கோமளமான கையினால் தன் தம்பியைச் செல்லமாகக் கொஞ்சுவதற்காக, தனது கரங்களாகிய கிரணங்களைக் குளிர்ச்சியாகச் செய்து கொண்டார். ஜகத்பிதாவான சிவபெருமானே தன்னிடம் வருவதாக நினைத்து நல்வரவு செய்தார் போலும்! அந்தச் சிறுவன் கதிரவனின் ரதத்தை வந்தடைந்தான். அவருடன் விளையாடத் தொடங்கினான்.</p>
<p class="Text">அன்று கிரகண தினம். தனக்கான நேரம் என்பதால் ராகு சூரியனைப் பீடிப்பதற்காக வந்தான். சூரியனின் ரதத்தில் வானரச் சிறுவனொருவன் அமர்ந்திருப்பதைப் பார்த்தான். எப்போதும் போல் யாரையும் லட்சியம் செய்யாமல் சூரியன் மேல் பாய்ந்தான். ஆனால், சிறுவனுடைய வலிமைமிக்க கைகளால் பிடிக்கப்பட்டபொழுது பயந்து போனான். எப்படியோ தன்னை விடுவித்துக் கொண்டு ஓடினான். நேராக இந்திரனிடம் சென்று கூறினான்—— “தேவர்களின் தலைவனே! தாங்கள் எனக்கு சூரியனைப் பீடிப்பதற்கு உரிமையளித்தீர்கள். இந்த உரிமையை வேறொருவருக்கும் இப்பொழுது கொடுத்துள்ளீர்களா, என்ன?” </p>
<p class="Text">இந்திரனுக்கு இது புரியவில்லை. அவன் ராகுவை அதட்டி, சூரியனிடத்தில் திரும்பவும் அனுப்பினான். இரண்டாவது தடவை ராகு சென்றபொழுது, சிறுவனுக்குத் தன் பசியின் நினைவு வந்தது. ‘உண்பதற்கு நல்ல பொருள் இது’ என்று எண்ணி, ராகுவின் மேல் பாய்ந்தான். அந்தச் சிறுவனின் பேராற்றலைக் கண்டு, ராகு பயந்து போய் தன்னைக் காப்பாற்றும்படி இந்திரனை அழைத்தான். இந்திரன் ஐராவதத்தின் மேலேறி, அவனைக் காக்க வந்தான். ஐராவதத்தைப் பார்த்த சிறுவன், ராகுவை விட்டுவிட்டு, ‘இதுவும் நல்ல பழம்’ என எண்ணி, அதைப் பிடிக்க ஓடினான். இப்பொழுது, இந்திரன் பயந்து, தன் வஜ்ரத்தை எறிந்தான். இதனால், சிறுவனது இடது தாடை அடிபட்டது. சிறுவன் காயமுற்று மலை மேல் விழுந்து துடித்தான்.</p>
<p class="Text">வாயுதேவன், சிறுவனைக் குகைக்கு எடுத்துச் சென்றார். வாயுவிற்கு இந்திரனிடம் மிகவும் கோபம் ஏற்பட்டு, தனது கதியை (சக்தியை) அடக்கிக் கொண்டார். வாயு ஸ்தம்பித்ததால் எல்லோரும் கட்டைபோல் ஆகிவிட்டனர். மூவுலகிலும் ஒருவரும் அசையக்கூட முடியவில்லை. எல்லோருக்கும் மூச்சு நின்றது. தேவர்கள் பயந்தனர். இந்திரன், பிரும்மாவிடம் ஓடி வந்தான். அச்சமயம் பிரும்மா மலையிலிருந்த குகைக்கு வந்து சிறுவனைத் தன் கைகளால் தொட்டுப் பிழைப்பிக்கச் செய்தார். சிறுவன் மகிழ்ச்சியுடன் எழுந்து நின்றான். வாயுதேவனும் மிகவும் மகிழ்ந்து, உலகம் முழுவதும் பிராணசஞ்சாரம் ஏற்படுத்தினார். தேவர்களிடம், “இந்தச் சிறுவன் சாதாரணமானவன் இல்லை. தேவர்களின் காரியத்தைச் சாதிப்பதற்காகத் தோன்றியுள்ளான். ஆகையால், எல்லா தேவர்களும், இவனுக்கு வரம் அருள்வது பொருத்தமானது” என்று பிரும்மா கூறினார். இந்திரன், “எனது வஜ்ரத்தால் இவனுடைய தாடை அடிபட்டது. எனவே, இன்று முதல் இவன் ஹனுமான் (ஹனு = தாடை) எனப் பெயர் பெறுவான். எனது வஜ்ரத்தால் ஹனுமானுக்குச் சிறு தீங்கும் நேராது” என்று கூறினான். சூரியன், “எனது தேஜஸின் நூறில் ஒரு பங்கை இவனுக்கு அளிக்கின்றேன். எனது சக்தியால் இவன் தன் உருவத்தை மாற்றிக் கொள்ள முடியும். இவனுக்கு சாஸ்திரங்கள் கற்றுக் கொள்ள விருப்பம் ஏற்படும்பொழுது, நான் அனைத்து சாஸ்திரங்களையும் கற்பிப்பேன். இவன் சிறந்த சொல்லாற்றல் மிக்கவனாய் இருப்பான்” என்று அருளினார். வருணன், தனது பாசத்தையும், நீரால் மரணமின்மையையும், விசுவகர்மா, தன்னால் செய்யப்பட்ட திவ்ய அஸ்திரங்களால் மரணமடையாத தன்மையையும் வரமாக அருளினர். குபேரன் முதலிய தேவர்கள், தங்கள் தங்கள் சக்திகளால் பயமற்ற தன்மையை ஹனுமானுக்கு அருளினார்கள். பிரும்மா, பிரும்மஞானத்தையும், சிரஞ்ஜீவி தன்மையையும், பிரும்மாஸ்திரம் மற்றும் பிரும்மபாசத்தால் கட்டுப்படாத நிலையையும் அருளினார்.</p>
<p class="Text para-style-override-2">“உனது மைந்தன் பெரிய வீரன்; விரும்பும் உருவத்தை எடுத்துக் கொள்ளத் திறனுள்ளவன்; மனத்திற்கு நிகரான வேகம் உடையவன்; இவனது செயலுக்குத் தடையே ஏற்படாது; அழியாப்புகழ் உடையவனாவான்; இராம—இராவண யுத்தத்தில் இராமனுக்கு உதவி செய்து, இராமனுடைய அன்புக்கு இலக்காவான்” என்று, அங்கிருந்து புறப்படும்போது பிரும்மா, வாயுதேவனிடம் கூறினார். இவ்வாறு ஹனுமானுக்கு வரம் அருளிவிட்டு, பின்னர் எல்லா தேவர்களும் தங்கள் தங்கள் இருப்பிடம் சென்றனர். இவையனைத்தையும் அறிந்த அஞ்ஜனையும் கேஸரியும் அடைந்த ஆனந்தத்தைச் சொல்லவும் வேண்டுமா?</p>
<p class="End">* * *</p>
<p class="Text">குழந்தைப் பருவத்தில் ஹனுமான் குறும்பு நிறைந்தவராய் இருந்தார். இயற்கையாகவே வானரம்! குழந்தைப்பருவம் வேறு! தேவர்களால் கிடைத்த பெரும் பலமும் சேர்ந்து கொண்டது. மேலும், ருத்ரனின் அம்சமும் அல்லவா? அவர் முனிவர்களின் ஆசனங்களை எடுத்து மரத்தில் தொங்கவிடுவார். கமண்டலத்தின் ஜலத்தைக் கவிழ்த்துவிடுவார். கௌபீனத்தைக் கிழித்துவிடுவார். அவர்களின் மடியில் அமர்ந்து விளையாடுவார். தாடியைப் பிடித்து இழுத்துவிட்டு ஓடிவிடுவார். அவரைத் தடுத்து நிறுத்த யாருக்கும் வலிமையில்லை. எல்லோரும் தன்வசமிழந்து இருந்தனர்.</p>
<p class="Text">ஹனுமான், பெரியவனாகிக் கல்வி கற்கும் வயதை அடைந்தார். ஆனால், அவரது குறும்புத்தனம் அப்படியே இருந்தது. அஞ்ஜனையும் கேஸரியும் மிகவும் கவலை அடைந்தார்கள். “இந்தச் சிறுவன் திருந்துவதற்குத் தாங்களே அருளவேண்டும்” என முனிவர்களிடம் வேண்டினர். சிறுவன், தனது பலத்தால் கர்வத்தோடு இருக்கிறான். தனது சக்தியை மறப்பானேயானால் சரியாகிவிடும் என நினைத்த முனிவர்கள், ஹனுமானுக்கு “உனது வலிமை உனக்கு மறந்து போகட்டும். யாராவது உனது புகழை எடுத்துச் சொன்னால், உன் வலிமை நினைவிற்கு வந்து, மீண்டும் பழைய நிலையை அடைவாய்” என்று சாபம் கொடுத்தனர். ஹனுமானுக்கு தன் பலம் மறந்து போய்விட்டது.</p>
<p class="Text para-style-override-2">ஹனுமான் கல்வி கற்க வேண்டிய காலம் வந்தது. வானர அரசன் கேஸரீ தகுந்த ஸம்ஸ்காரங்களை ஹனுமானுக்குச் செய்வித்து, வேதங்களைக் கற்பதற்கு சூரியனிடத்தில் அனுப்பினார். சூரியனிடம் வேதம், வேதத்தின் அங்கங்கள் அனைத்தையும் கற்றார். சாட்சாத் சிவனான அவர், குரு மூலமாகக் கற்றுத்தான் அறிந்து கொள்ள வேண்டுமா, என்ன? சம்பிரதாயத்தைக் காப்பதற்காகவே, எல்லா வித்தைகளையும் குருமுகமாகக் கற்றார். சில நாட்களிலேயே பெற்றோரிடம் திரும்பினார். சூரியனின் அருளால் தமது குழந்தை எல்லா வித்தைகளிலும் சிறந்து விளங்குவதைக் கண்டு பெற்றோர்கள் மகிழ்ந்தார்கள்.</p>
<p class="End">* * *</p>
<p class="Text">பகவான் ஸ்ரீராமன் அவதரித்தார். இராமபிரானின் பாலலீலைகளைப் பார்க்கும் ஆவலில், சிவபெருமான் அயோத்திக்கு வந்தார். ஒரு நாள் ஜோதிடனாக மாறி, இராமபிரானின் கையைப் பிடித்துப் பார்த்தார். பின், ஒரு நாள் துறவியாக மாறி ஆசீர்வாதம் செய்தார். வேறு ஒரு நாள் இராமபிரான் விளையாடுவதற்காக அரண்மனையிலிருந்து வெளியே வந்தபொழுது, ஒரு குரங்காட்டி வந்தான். அவனுடன் அழகிய ஒரு குரங்கு இருந்தது. குரங்காட்டி உடுக்கை அடித்துக் கொண்டே, அரண்மனையின் பிரதான வாயிலுக்கு வந்தான். நிறைய சிறுவர்கள் கூடினர். இராமபிரானும் சகோதரர்களுடன் அங்கு வந்தார். பகவானை மகிழ்விக்க, ஹனுமான் உருவில் வந்த சிவபெருமான் அல்லவா, இந்தக் குரங்கு! இது சாதாரண குரங்கல்லவே! ஆட்டுவிக்கும் குரங்காட்டியும், ஆடுகின்ற குரங்கும் அவனே! தன் பிரபுவின் இனிய லீலைகளைக் காண்பதற்காகவும், அவருடன் விளையாடுவதற்காகவும், அவரை மகிழ்விப்பதற்காகவும்தானே இவையனைத்தும்!</p>
<p class="Text">இறுதியில் பகவான் சந்தோஷமடைந்தார். குரங்கின் ஆட்டத்தைப் பார்த்த அனைவரும் திரும்பிப் போய்விட்டார்கள். ஆனால், இராமபிரானோ இந்தக் குரங்கு தனக்கு வேண்டுமெனப் பிடிவாதம் பிடித்தார். அவரது பிடிவாதத்தை எவ்விதம் நீக்க முயலும்? “குரங்குக்குப் பதில் குரங்காட்டி விரும்பும் அளவு பணம் கொடுங்கள். குரங்கை குழந்தை இராமனிடம் கொடுத்துச் செல்லட்டும்” என்றார், தசரத மன்னர். குரங்காட்டி பணத்திற்காக வந்தவன் இல்லையே. தன்னையே பிரபுவின் சரணத்தில் அர்ப்பணிப்பதற்காக அல்லவா வந்தான்! இராமபிரான் தன் கைகளால் அந்தக் குரங்கைப் பற்றிக் கொண்டார். இத்தனை நேரமும் தானே தன்னை ஆட்டுவித்துக் கொண்டிருந்தது, அது. தற்போது ஆட்டுவிப்பவன் இராமனாகவும், ஆடுகிறவன் தானாகவும் மாறிவிட்டது. நெடுங்கால ஆசை பூர்த்தி ஆயிற்று. அது அளவு கடந்த ஆனந்தத்துடன் ஆடியது. குரங்கின் ஆட்டத்தைப் பார்த்து அனைவரும் தன்மயமாயினர். குரங்காட்டி தலைமறைவானான். குரங்காட்டி குரங்கினுள் மறைந்தானோ, அல்லது தனது காரியம் நிறைவேறிவிட்டது என்பதால் கைலாசத்திற்குத்தான் போனானோ! யாருக்குத் தெரியும்?</p>
<p class="Text">இந்த உருவில் ஹனுமான் பல காலம் இராமபிரானுக்குச் சேவை புரிந்து இன்புறச் செய்து வந்தார். விசுவாமித்திரர் இராம—லட்சுமணர்களை அழைத்துச் செல்ல வந்தபோது, இராமபிரான் தனிமையில் ஹனுமானிடம் சொன்னார்—— “ஹனுமான்! நீ, எனது அந்தரங்கத் தோழன். எனது லீலைகளைப் பற்றி நீ அறியாதது எதுவும் இல்லை. பின்வரும் நாட்களில், இராவணனை அழிக்க நேரும் காலத்தில், எனக்கு வானரர்களின் உதவி தேவைப்படும். இராவணன் வாலியிடம் நட்புக் கொண்டுள்ளான். கரன், தூஷணன், திரிசிரஸ், சூர்ப்பணகை முதலியோர் தண்டகாவனத்தில் உள்ளனர். மாரீசன், சுபாகு, தாடகை முதலானோர் நம் அருகிலேயே உள்ளனர். அவர்களது சூழ்ச்சி நாற்புறமும் வலைபோல் பின்னப்பட்டுள்ளது. நீ, சபரியைச் சந்தித்து, ரிஷ்யமூக மலைக்குச் சென்று, சுக்ரீவனிடம் நட்பு கொண்டிரு. நான் மெல்ல மெல்ல வழி ஏற்படுத்திக் கொண்டு, உன்னை அடைய அங்கு வருவேன். நீ, என்னிடம் சுக்ரீவனைச் சேர்த்துவிடு. வானரப் படையை ஒன்றுகூட்டி வை. பின்பு இராவணனை அழித்து அவதார காரியத்தை நிறைவேற்றுவோம்.”</p>
<p class="Text para-style-override-2">பகவானை விட்டுப் பிரிய மனமில்லாவிடினும், ஹனுமான் பகவானின் ஆணையைச் சிரமேற்கொண்டு, இராமநாம ஸ்மரணையுடன் ரிஷ்யமூக மலைக்குக் கிளம்பினார்.</p>
<p class="End">* * *</p>
<p class="Small-Head">( 2 )</p>
<p class="Text">அந்நாட்களில் வாலியிடம் பயந்த சுக்ரீவன், தன் அமைச்சர்களுடன் ரிஷ்யமூக மலையில் தங்கியிருந்தான்; ஹனுமானும்கூட இருந்தார். ஒரு சாபத்தின் காரணமாக, வாலி அங்கு வர இயலாது என்றாலும், அவன், தனக்கு உற்றவர் யாரையாவது அனுப்பி, தன்னைத் தாக்காமல் இருக்க வேண்டுமே என சுக்ரீவன் எப்போதும் பயந்தபடி இருந்தான். ஒரு நாள் சுக்ரீவன், தனது அமைச்சர்களுடனும், இனிய தோழனான ஹனுமானுடனும் அமர்ந்து, சில ராஜநீதிகளைப் பற்றிப் பேசிக் கொண்டிருந்தான். தற்செயலாய் அவன் பார்வை பம்பாதீரத்தின் பக்கம் சென்றது. ஆயுதங்களுடன் அங்கு இருவர் நிற்பதைப் பார்த்தான். அவர்களது நோக்கம் தெற்றெனப் புலப்படாவிட்டாலும், அவர்கள் ஏதோ ஒன்றைத் தேடுவது, அவனுக்குப் புரிந்தது. அவர்களது நடை, மாவீரர்களுக்கே ஏற்ற உடற்கட்டு, அவர்களது அஸ்திர—சஸ்திரங்கள், மரவுரி, ஜடை — இவற்றைப் பார்த்த சுக்ரீவனுக்கு பெருத்த ஐயம் ஏற்பட்டது. அவர் ஹனுமானிடம், “சகோதரா! இந்த இரண்டு வீரர்களும் யார்? என்பதைத் தெரிந்து கொண்டு வா. எதிரிகளைச் சேர்ந்தவர்களாயின் இங்கிருந்து ஓடிவிட வேண்டும். அதற்குமாறாக, எதிரிகளின் தொடர்பில்லாதவர்களாகவும், உதவி வேண்டுபவர்களாகவும் இருந்தால், அவர்களிடம் நட்புக் கொண்டு ஒருவருக்கொருவர் உதவியாயிருக்கலாம். நீ பிரும்மசாரி உருவத்துடன் சென்று, அவர்களைப் பற்றித் தெரிந்து கொண்டு, பின்னர் குறிப்பால் எனக்கு உணர்த்து” என்று கூறினான்.</p>
<p class="Text">சுக்ரீவன் கூறியபடி ஹனுமான் அந்தண உருவம் தாங்கி, அவர்களிடம் சென்றார். தகுந்த முகமன் கூறி, அந்த இருவரையும் புகழ்ந்து கொண்டே, அவர்களைப் பற்றி வினவினார். ஹனுமான் கூறலுற்றார்—— “தங்கள் ஆயுதங்களையும், வீரர்களுக்கேற்ற உடலமைப்பையும் பார்த்து, தாங்கள் வீரபுருஷர்கள் என்ற எண்ணம் ஏற்படுகிறது. தங்களது கோமளமான திருவடிகளைப் பார்த்தால், தாங்கள் அரண்மனையில் வசிப்பவர் எனத் தோன்றுகிறது. தாங்கள் காடு—மலைகளில் வசிக்கத் தக்கவரில்லை. தங்களது ஆடை—அணிகலன்களைப் பார்த்தால், தாங்கள் ரிஷிகுமாரர்களோ எனக் கூறத் தோன்றுகிறது. ஆனால், என்னால் எதுவும் நிச்சயிக்க முடியவில்லை. தாங்கள் சாதாரணமானவர்கள் அல்லர்; மண்ணுலக மக்களுக்கு மேம்பட்டவர்கள் எனத் தங்களது முகப்பொலிவே தெளிவாகக் கூறுகிறது. தாங்கள் மும்மூர்த்திகளில் ஒருவரோ? அல்லது சாட்சாத் நரநாராயணர்களோ? என்று என் மனத்தில் பெரும் சந்தேகமாய் உள்ளது. தங்களிடம் அனைவரையும் ஈர்க்கும் கவர்ச்சி தெரிகின்றது. தங்களது அழகிலும் இனிமையிலும், என் உள்ளம் மூழ்கிக் கொண்டிருக்கிறது. தாங்கள் என்மீது அளவற்ற அன்புடையவராகத் தோன்றுகிறீர்கள். எப்பொழுதோ, நான் தங்களுடன் இருந்துள்ளேன் என என் மனம் மீண்டும் மீண்டும் கூறுகிறது. கருணையுடன் எனது இந்தச் சந்தேகத்தை நீக்கவேண்டும்.”</p>
<p class="Text">இராமபிரான் புன்சிரிப்புடன் ஹனுமானின் வார்த்தையைக் கேட்டுக் கொண்டிருந்தார். லட்சுமணனைப் பார்த்து இராமபிரான்—— “இந்த அந்தணன் பெரிய அறிவாளி. இவன் அங்க—உபாங்கங்களுடன் வேதங்களை அத்யயனம் செய்துள்ளான் என்பது, இவன் வார்த்தைகளிலிருந்து தெரிகிறது. இவன் பேச்சில் சிறுதவறுகூட இல்லை. தவறான எண்ணத்தைக் காட்டும்படியான எந்த லட்சணமும் இவனது முகமண்டலத்தில் தென்படவில்லை. இவன், எந்த அரசனுக்கும் அமைச்சனாகத் தகுந்தவன். சீரிய உச்சரிப்பு, நீதி அறிவு — இவையிரண்டும் இவனுக்குக் கம்பீரமும் பெருமையும் தரத்தக்கவை” என்று கூறினார். இராமபிரானின் குறிப்பை உணர்ந்த லட்சுமணன் ஹனுமானிடம் கூறலுற்றார்—— “பிராமணதேவரே! நாங்கள், அயோத்தி நகரப் பேரரசர் தசரதனின் மைந்தர்கள். அவரது ஆணையின்படி பதிநான்கு வருட வனவாசத்திற்காக வந்துள்ளோம். யாரோ ஓர் அரக்கன், ஜனகரின் மகளும், என் தமையனாரின் பத்தினியுமான சீதையைக் கவர்ந்து சென்றுள்ளான். நாங்கள், அவரைத் தேடி இங்கு அலைந்து கொண்டு இருக்கின்றோம். தாங்கள் யார்? என்று கூறுங்கள்.”</p>
<p class="Text">லட்சுமணன் பேச்சை முடிப்பதற்குள்ளாகவே ஹனுமானின் உருவம் மாறியது. அவர் வானர உருவில் பகவானின் திருவடிகளில் விழுந்தார். பகவானின் எதிரில் உருமாறி வந்து, பகவானிடம் கபடமாக நடந்ததால்தான், அவர் தன்னிடம் பேசவில்லை என்று ஹனுமானது மனம் கூறியது. ‘நான், அவரை அறியாததால், அவரும் என்னை அறியாததுபோல் இருந்தார் போலும். நான் அவரது அறிமுகம் கேட்டதால், அவரும் என் அறிமுகம் கேட்டார் போலும். எனது பொய்மையின் பலன் தானோ இது. நான் பெருந்தவறிழைத்து விட்டேன்.’ இவ்வாறு நினைத்ததும் அவரது கண்களில் கண்ணீர் பெருகியது. அவர் பகவானின் திருவடிகளில் விழுந்து புரண்டார். பகவான், அவரை வலுவில் தூக்கி மார்போடு அணைத்துக் கொண்டார்.</p>
<p class="Text">ஹனுமான் கூறினார்—— “பிரபோ! நான் ஒரு விலங்கு; சாதாரண ஜீவன். நான், தங்களை மறந்தேன்; தவறு செய்தேன். இது இயற்கை. ஆனால், தாங்கள் எப்படி என்னை மறந்தீர்கள்? நான், தங்கள் ஆணையின்படி சுக்ரீவனிடம் வந்து, பல நாட்களாகத் தங்களை எதிர்பார்த்துக் கொண்டிருக்கிறேன். சுக்ரீவனும் பெருந்துயரம் அனுபவித்து வருகிறார். அவருக்குத் தங்களை அறிமுகப்படுத்தி ஆறுதல் அளிக்கிறேன். தங்கள் மீது வைக்கும் நம்பிக்கை ஒன்றுதான், அவருக்கு தற்போது ஒரே கதி. தாங்கள் வந்து அதை ஏற்று, அவரது துன்பத்தை நீக்கி, அவருடைய சேவையை ஏற்றுக் கொள்ளுங்கள்.” ஹனுமான் ஆனந்தத்தில் மூழ்கி, இரு சகோதரர்களையும் தன் தோள்களில் ஏந்தி, சுக்ரீவனிடம் அழைத்துச் சென்றார்.</p>
<p class="Text">இராமபிரானுக்கும் சுக்ரீவனுக்கும் நட்பு மலர்ந்தது. அக்னியைச் சாட்சியாக வைத்து நட்புறவு ஏற்படுத்திக் கொண்டனர். வாலி அழிந்து, சுக்ரீவன் வானர அரசனாக ஆனார். மழைக்காலம் வந்தது. இராம—லட்சுமணர்கள் பிரவர்ஷண மலையில் வாஸம் செய்தனர். சுக்ரீவன் சிற்றின்பத்தில் மூழ்கி, சீதையைத் தேடிக் கண்டுபிடிக்கும் இராம கைங்கரியத்தை மறந்தான். ஹனுமான் எப்படி மறப்பார்? அவர் அடிக்கடி சுக்ரீவனுக்கு நினைவுபடுத்தினார். ஆனால், சுக்ரீவன் கேட்டும் கேளாதது போல் இருந்துவிட்டான். சுக்ரீவன் அலட்சியப்படுத்துவதைப் பார்த்த லட்சுமணன் மிகவும் சினம் அடைந்தார். குரங்குகளும் கரடிகளும் கொண்ட பெரும் படை ஆஞ்சநேயரால் அழைத்து வரப்பட இருக்கிறது என்று கூறி, தாரை அவரைச் சமாதானப்படுத்தினாள். இந்த முயற்சியை அறிந்த லட்சுமணன், சுக்ரீவனிடம் மகிழ்ச்சி கொண்டார். சுக்ரீவன், இராமபிரானிடம் வந்து, தனது அலட்சியத்திற்கு மன்னிப்புக் கோரினான். சுக்ரீவன், இராமபிரானின் முன்னிலையில் உலகின் எல்லா இடங்களையும் விவரித்து, சீதையைத் தேடுவதற்கு வானரப்படையை அனுப்பத் தொடங்கினான். இராவணன், சீதையைத் தென்திசையில்தான் எடுத்துச் சென்றான் என்றாலும், வானரர்கள் தேடுவதைப் பார்த்து, வேறு எங்காவது ஒளித்து வைத்திருந்தாலும் கண்டுபிடிக்கலாம் என்பதற்காகவே, நாற்புறமும் வானரர்களை அனுப்பினான். “எவன், ஒரு மாதத்தில் குறிப்பிட்ட இடங்களைத் தேடி வரவில்லையோ, அவனைக் கடுமையாக தண்டிப்பேன்” என்று சுக்ரீவன் ஆணையிட்டான். அவரவர்களுக்குக் குறிக்கப்பட்ட திசையில் வானரர்கள் பயணப்பட்டனர்.</p>
<p class="Text">தென்திசையில் தேடுவதே முக்கியத்துவம் வாய்ந்ததாக இருந்தது. ஆகையால், இந்தக் காரியம் முக்கியமான வானரர்களிடம் ஒப்படைக்கப்பட்டது. ஜாம்பவான், ஹனுமான், அங்கதன், நளன், நீலன் முதலியவர்களை அழைத்து, அவர்களின் காரியத்தின் மேன்மையை அறிவித்தான், சுக்ரீவன். ‘இந்த வீரர்கள் நிச்சயம் காரியத்தைச் செய்து முடிப்பார்கள். ஹனுமானுக்கு முடியாத வேலை எதுவுமில்லை’ என்று அவன் மனத்தில் தோன்றியது. அவன் மிகுந்த மகிழ்ச்சியுடனும் அன்புடனும் கூறினான்—— “ஹனுமான்! நீர், நிலம், வானம் ஆகிய அனைத்திடங்களிலும் உன்னால் தடையின்றிச் செல்ல முடியும். உன்னைத் தடுப்பதற்கு அமரர் உலகிலும் அண்டவெளியிலும் யாரும் கிடையாது. உனது தந்தைக்கு நிகரான நடை, வேகம், ஆற்றல், சுறுசுறுப்பு உடையவன், நீ. உனக்கே எல்லாம் தெரியும். நான் கூறுவதற்கு ஒன்றுமில்லை. இடங்களை மட்டும் பார்த்து வருவது உன் வேலையில்லை. சீதையைப் பார்த்து வருவதே உன் பணி. நீ, சீதையைப் பார்த்து மீள்வாய் என்பதில் எனக்கு முழு நம்பிக்கை உண்டு.”</p>
<p class="Text">சுக்ரீவனின் கூற்றைக் கேட்ட இராமபிரான், ஹனுமானை அழைத்தார். ஏற்கனவே, பகவானுக்குத் தெரிந்திருந்தாலும், சுக்ரீவனின் வார்த்தையால் பளிச்சென்று நினைவிற்கு வந்தது. ஹனுமானிடம் கூறினார்—— “ஆஞ்சநேயா! நீ, எனது காரியத்தை அவசியம் முடித்துக் கொடுப்பாய். எனது இந்தக் கணையாழியை எடுத்துச் செல். இதைப் பார்த்து சீதை, நீ என்னுடைய தூதன் என்பதை நம்புவாள்.” சீதையிடம் கூறுவதற்குச் செய்தியும் சொல்லியனுப்பினார். ஹனுமான் முதலானோர் ஸ்ரீராமசரணங்களை வணங்கி, அங்கிருந்து சென்றனர்.</p>
<p class="End">* * *</p>
<p class="Text">மாருதி, ஜாம்பவான், அங்கதன் முதலானோர் மைதிலியைத் தேடித் தேடிக் களைத்தனர். பசியாலும் தாகத்தாலும் கலங்கிப் போனார்கள். தாகவிடாய்க்குத் தண்ணீர் எங்கும் தென்படவில்லை. பழங்கள் இருக்குமிடமும் பல நாட்களாகத் தெரியவில்லை. எல்லாப் பொறுப்பும் ஹனுமான் மேல் விழுந்தது. கம்பீரமான மலைச்சிகரத்தில் ஏறி, அவர் பார்த்தபோது, அருகிலேயே நல்ல பசுமை தென்பட்டது. அழகான சில பறவைகள், தமது நனைத்த இறக்கைகளைச் சிலிர்த்துக் கொள்ளும்போது, அவற்றிலிருந்து நீர்த்துளிகள் சிதறுவதையும் பார்த்தார். அழகிய தோட்டமும் நீர்த்தேக்கமும் அங்கே இருக்கும் என்பதை உணர முடிந்தது. எல்லோரையும் அழைத்துக் கொண்டு அங்கு சென்றார். அங்கு சென்று பார்த்தால், ஒரு குகையிலிருந்து பறவைகள் வெளியே வருவது தெரிந்தது. ஒருவர் மற்றவர் கையைப் பற்றியவாறு, இராமநாமஸ்மரணை செய்துகொண்டே குகையில் நுழைந்தனர். அது மிக அழகிய குகை. அங்குள்ள அருவியில் உள்ள நீர், அமுதம் போன்று சுவையாக இருந்தது. பொன்னிறமான மரத்தில் இனிய பழங்கள் அழகாகத் தொங்கிக் கொண்டிருந்தன. அங்குள்ள தபஸ்வினியின் அனுமதி பெற்று, கனிகளை உண்டு, அனைவரும் பசியாறிப் புத்துணர்வு பெற்றனர்.</p>
<p class="Text">தபஸ்வினி கேட்க, ஆஞ்சநேயர் முழு விபரத்தையும் சொன்னார். விரைவில் அங்கிருந்து வெளியேறும் விருப்பத்தையும் தெரிவித்தார். அந்த தபஸ்வினி—— “இங்கு வந்த யாரும் உயிருடன் திரும்ப முடியாது. இடையூறு இல்லாமல் தவம் இயற்றுவதற்கான இடம், இது. எவரேனும் திரும்பிச் சென்றால், அது என் தவத்திற்கு இடையூறு ஏற்படும். ஆனால், நீ எனக்கு இராமகதை சொன்னாய். ஆகையால், எனது தவவலிமையால் உங்களை இங்கிருந்து வெளியில் கொண்டு விடுகிறேன். நானும் ஸ்ரீராமதரிசனத்திற்காகப் பிரவர்ஷண பர்வதம் செல்ல வேண்டும். நீங்கள் அனைவரும் கண்களை மூடிக் கொள்ளுங்கள்” என்றாள். வானரங்களும் கரடிகளும் தங்கள் கைகளால் கண்களை மூடிக் கொண்டனர். கணநேரத்தில் அவர்கள் கடற்கரையில் உயரமான மலைமேல் தாங்கள் இருப்பதை உணர்ந்தனர். ஹனுமானிடம் விடைபெற்றுக் கொண்ட தபஸ்வினி, ஸ்ரீராமதரிசனத்திற்காகச் சென்றாள்.</p>
<p class="End">* * *</p>
<p class="Text">அங்கதன் கூறினான்—— “தோழர்களே! தற்பொழுது ஒரு மாதம் கடந்துவிட்டது. தாய் சீதையைப் பற்றிய விபரம் எதுவும் தெரியவில்லை. தேடவேண்டிய இடங்களுக்கெல்லாம் நாம் போகவும் இல்லை. தற்பொழுது திரும்பிச் சென்றால், சுக்ரீவன் நிச்சயம் நமக்கு மரணதண்டனை அளிப்பார். ஆகவே, நான் இங்கேயே தங்கி தவம் செய்யப் போகிறேன். நீங்கள் அனைவரும் திரும்பிச் செல்லுங்கள்.” ஹனுமான் பதில் கூறினார்—— “இளவரசே! தாங்கள் ஏன் வீணாக தைரியத்தை இழக்கின்றீர்கள்? சுக்ரீவன் தங்களிடம் மிகவும் அன்பு கொண்டுள்ளார். தாங்கள் உள்ளத்தாலும் உயிராலும் இராமபிரானுடைய காரியத்தை நிறைவேற்ற முயற்சிப்பவர். குகையில் நுழைந்ததால் நமக்கு தாமதம் ஏற்பட்டது. சுக்ரீவன் நிச்சயம் மன்னிப்பார். தங்களை அரசனாகவும் ஆக்குவார். தாங்கள் பயம் கொள்ளவேண்டாம். இராமபிரான் கருணாமூர்த்தி. அவர் தங்களை எப்படியும் ரட்சிப்பார், நாம் அனைவரும் கிளம்புவோம். நாம், நமது சக்திக்கு ஏற்றபடி, அவரது ஆணையை நிறைவேற்றுவோம். தாங்கள் சுக்ரீவனிடம் வெறுப்புற்று, அரசரான அவரால் தொல்லை ஏற்படும் என்று இங்கேயே ஒளிந்து கொண்டு தப்ப நினைத்தாலும், அது இயலாது. தாங்கள் இராம காரியத்திலிருந்து நழுவி, உயிரை எங்கு ஒளித்து வைத்தாலும், லட்சுமணனின் பாணங்களிலிருந்து தப்ப இயலாது. அவருடைய காரியத்தையும் செய்ய முடியவில்லை, அவரிடமிருந்து தப்பவும் முடியவில்லை எனும்போது, அவரிடம் செல்வதே சரி. அவர் என்ன செய்தாலும் சரி.” ஹனுமானின் வார்த்தையைக் கேட்ட பின்பும், அங்கதன், உயிர் வாழும் எண்ணத்தை விட்டுவிட்டான். சுக்ரீவனிடம் செல்வதைக் காட்டிலும், உணவு உண்ணாமல் உயிர் துறப்பதே நல்லது என எண்ணினான். அவனுடன் எல்லோருமே உண்ணாநோன்பு மேற்கொண்டனர். இராமபிரானைப் பற்றிய பேச்சு துவங்கியது.</p>
<p class="Text">அந்தச் சமயத்தில் சம்பாதியைத் தரிசித்தனர். அவரிடமிருந்து சீதாதேவியைப் பற்றிய விஷயம் தெரிந்து கொண்டனர். எல்லா வானரர்களும் கடற்கரையில் ஒன்றுகூடினர். யார் கடல் கடந்து அக்கரை செல்ல இயலும்? என ஆலோசனை நடந்தது. அங்கதனின் உணர்ச்சி மிகுந்த பேச்சிற்குப்பின், அனைவரும் அவரவர் சக்தியைத் தனித்தனியே தெரிவித்து, கடலைத் தாண்டுவதற்குத் தம் திறமையின்மையை வெளிப்படுத்தினர். அங்கதனும், “நான் எப்படியாவது தாண்டிவிடுவேன். ஆனால், திரும்புவேனோ, மாட்டேனோ? என்று சிறிது ஐயம் உள்ளது” என்று கூறினான். ஜாம்பவான், “தாங்கள் இளவரசர்” என்று மரியாதையுடன் கூறி, அவன் செல்வதற்குத் தடை செய்தார். அவரும் தனது முதுமை காரணமாக, தனது இயலாமையைத் தெரிவித்தார். இதுவரை மாருதி மௌனமாய் இருந்தார். ஒரு மூலையில் அமர்ந்து, எல்லா விஷயங்களையும் கேட்டுக் கொண்டிருந்தார். அங்கதன் நம்பிக்கை இழந்தான். பிராட்டியின் இருப்பிடம் தெரிந்தபொழுது, வானரர்களுக்கு ஏற்பட்ட மகிழ்ச்சி, தற்பொழுது எங்கோ மறைந்தது. ஜாம்பவான் அங்கதனிடம்— “இளவரசே! தன்னம்பிக்கையை இழக்க வேண்டாம். கடலைக் கடப்பதற்கு பலம் மட்டும் போதாது. அறிவுக்கூர்மையும் தேவை. இச்செயல் புரிய சிவபெருமானே அவதரித்துள்ளார். அரக்கர்களின் அழிவு நிச்சயம் ஏற்படும்” என்று கூறினார். மேலும், மாருதியைப் பார்த்துப் பகர்ந்தார்—— “ஹனுமானே! நீ மௌனமாய் ஏன் அமர்ந்து இருக்கின்றாய்? இராம கைங்கரியத்திற்காகத்தானே உனது பிறவி? வாயுகுமாரா! உனது தந்தையைப் போலவே, நீயும் ஒரு கணத்தில் கடலைக் கடக்கக் கூடியவன். உனது அறிவுத்திறன் நிகரற்றது. நீ விவேகத்திற்கும் ஞானத்திற்கும் இருப்பிடம். உன்னிடம் அளவற்ற இவ்வளவு பெருமைகளை வைத்துக் கொண்டு, ஏன் பேசாமல் அமர்ந்து இருக்கிறாய்?” மேலும், ஹனுமானின் பிறவி, தேவதைகள் வரமளித்த விபரம், முனிவர்களின் சாபம் — இவற்றைக் கூறி, “நீ நினைத்ததை முடிப்பவன்” என்று கூறி, அவருடைய எல்லையற்ற சக்தியை நினைவுபடுத்தினார்.</p>
<p class="Text para-style-override-9">ஹனுமான் எப்பொழுதும் இடைவிடாத பகவானின் சிந்தனையில் ஆழ்ந்திருப்பவர். அவருக்குத் தன் பலம் குறித்து நினைவு வரவில்லை. ஜாம்பவானின் வார்த்தையைக் கேட்டதும், தன்னிடமுள்ள எல்லையற்ற சக்தியை உணர்ந்தார். மேலும், தன்னிடம் பகவானின் எல்லையற்ற அருள் நிரம்பியுள்ளதையும், பகவானின் சர்வசக்தியே தனது சக்தி என்பதையும் உணர்ந்தார். அவரது உருவம் வேகமாக வளர்ந்து மேரு மலைபோல் ஆயிற்று. அவர் கர்ஜித்துக் கொண்டே, “இந்த கடல் என்ன? இராமபிரானின் கருணையால், இதுபோன்ற நூற்றுக்கணக்கான கடல்களையும் நான் தாண்டுவேன்! இலங்கையில் பிராட்டியார் கிடைக்காவிடில், சுவர்க்கத்திலிருந்து பிரும்மலோகம் வரை தேடுவேன். இலங்கையோடு சேர்த்துத் திரிகூட மலையையே பெயர்த்து எடுப்பேன். இராவணனை வதம் செய்வேன். ஸ்ரீராம காரியத்தைச் செய்யும் என்னைத் தடுக்கும் சக்தி யாருக்கும் கிடையாது” என்றார். ஹனுமானின் கர்ஜனையைக் கேட்ட வானரப்படை அனைத்தும் ஆரவாரித்து மகிழ்ச்சிக்குரல் எழுப்பியது. “ஆஞ்சநேயனே! நீ எல்லாம் செய்ய சக்தியுடையவன். ஆனால், தற்பொழுது இச்செயல்கள் எதையும் செய்யத் தேவையில்லை. அன்னையை மட்டும் பார்த்துவிட்டு வா. அதன் பின்பு, பகவான் இராமபிரானுடன் நாம் அனைவரும் இலங்கை செல்வோம். பகவானின் பாணங்களால் ராட்சஸர்களுக்கு நற்கதி கிடைக்கும். இராமபிரானுக்கும் புகழ் உண்டாகும். நாம் அனைவரும் ஆனந்த உத்சவம் கொண்டாடுவோம்” என்று ஜாம்பவான் கூறினார். ஜாம்பவானின் வார்த்தையைக் கேட்ட மாருதி குதிகுதித்து ஓர் உயரமான மலையின் உச்சியில் ஏறினார். அவரது காலடிபட்டு மலைச்சிகரங்கள் உடைந்து சிதறின; பெரிய பெரிய மரங்கள் ஆகாயத்தில் கிளம்பி, ஹனுமானைப் பூஜிப்பதுபோல் புஷ்பங்களைச் சொரிந்தன; தேவர்கள் ஜயகோஷம் செய்தனர்; முனிவர்கள் சாந்திபாடம் படித்தனர்; வாயு அனுகூலமாய் இருந்தார். கடலின் மறுகரைக்குச் செல்வதற்கு ஹனுமான் எழும்பினார். இராமபிரானை நினைத்துக் கொண்டே வானரர்களிடம்—— “என் மனத்தில் பெரும் மகிழ்ச்சி தோன்றுகிறது. பகவானின் எல்லையற்ற கருணையை உணர்கிறேன். காரியத்தை முடித்துக் கொண்டு விரைவிலேயே திரும்புவேன். நீங்கள் பயப்பட வேண்டாம்” என்று சமதானப்படுத்திக் கொண்டே நாமகோஷம் செய்தபடி, இலங்கையை நோக்கித் தாவினார்.<span class="char-style-override-7">‡</span></p>
<p class="Foot-Note para-style-override-10"><span class="char-style-override-8">‡</span> ஒப்புநோக்குக:—</p>
<p class="Foot-Note">அதிபலசாலியான ஸ்ரீராமனுக்கு வெற்றி! மகாபலசாலியான லட்சுமணனுக்கு வெற்றி! ஸ்ரீரகுநாதனால் பாதுகாக்கப்படும் சுக்ரீவ மன்னருக்கு வெற்றி! நல்லதையே செய்பவரும், கோசல நாட்டு மன்னருமான ஸ்ரீராமபிரபுவின் அடிமை நான்; மாருதியின் மைந்தன்; அனுமான் என்று பெயர்; எதிரிகள் படைகளை அழிக்கும் ஆற்றலுடையவன். ஆயிரம் இராவணர்களாலும் யுத்தத்தில், என் பலத்திற்கு ஈடு கொடுக்க முடியாது. பாறைகளை எறிந்தும், ஆயிரக்கணக்கில் மரங்களை வீசியும், இலங்காபுரியைக் கதிகலங்கச் செய்து, சீதாப்பிராட்டியை வணங்கி, எல்லா ராட்சஸர்களும் பார்த்துக் கொண்டிருக்கும் போதே, வந்த காரியம் கைகூடியவனாகச் செல்லப் போகிறேன். (ஸ்ரீமத் வால்மீகி ராமாயணம், சுந்தர காண்டம் 42/33—36)</p>
<p class="Text">அவரது வேகத்தால் இழுக்கப்பட்டு பல மரங்கள் அவருடனேயே சென்றன. மேகக்கூட்டங்கள் அவரது சரீரத்தின் வலிமையான ஸ்பரிசத்தால் சிதறியவைகளாய், அவர்மேல் குளிர்ந்த நீர்த்திவலைகளைப் பொழிந்தன. ஆஞ்சநேயர் எதையும் லட்சியம் செய்யாமல் ஆகாயமார்க்கமாய்ச் சென்று கொண்டிருந்தார்!</p>
<p class="Text">“இராமபிரானின் முன்னோர்களாலேயே நான் ஏற்படுத்தப் பட்டேன். ஆனால், அவர்களுக்கு நான் எதுவும் உபகாரம் செய்ததில்லை. இராவணன், என் நடுவில்தான் வசிக்கிறான் என்பதால், ஒருவிதத்தில் இராவணன் சீதையைக் கவர்ந்து சென்ற செயலில் எனக்கும் சம்பந்தம் உண்டு என இராமபிரான் நினைக்கலாகாது. நான், இராவணனின் கோட்டைக்கு அகழியாகவும் இருக்கிறேன். எனவே, ஸ்ரீராமனுடைய தூதனை வரவேற்று, அவனது ஓய்வுக்கு வழிவகுப்பேனேயானால், இந்தக் களங்கத்திலிருந்து தப்புவேன்’ என்று கடல் நினைத்து, மைநாகமலையிடம் இராமதூதனை வரவேற்கக் கூறியது. மைநாகம் பெரும் உருவம் தாங்கி, நீர்ப்பரப்புக்கு மேல் வந்தது. ஹனுமான் ஏதோ இடையூறு ஏற்பட்டுள்ளதாக நினைத்தார். அவர், தன் கால்களின் வலிமையினால், அதை பாதாளத்தில் அழுத்த முனைந்தபோது, மைநாகம் மனித உருவம் தாங்கி, மலையின் உச்சியின் மேல் நின்று விண்ணப்பிக்கலாயிற்று—— “ஹனுமானே! நீ, எனது நண்பனான வாயுவின் மைந்தன். இந்திரன், தன் வஜ்ரத்தால் மலைகளின் இறக்கைகளை வெட்டியபோது, நான், உனது தந்தையின் உதவியால் கடலில் மறைந்து கொண்டு, என்னைக் காத்துக் கொண்டேன். நான் உனக்கு ஓய்வு ஏற்படுத்தித் தர விரும்புகிறேன். நீ, என்மீது அமர்ந்து, களைப்பை நீக்கிக் கொண்டு போகலாம். இராமபிரானுக்குச் செய்யும் சேவை, அனைத்துலகத்திற்கும் செய்யும் சேவையன்றோ! ஆகவே, இராமதூதனுக்குச் செய்யும் உதவி அனைத்துலகத்திற்கும் செய்யும் உதவியாகும். எனது இந்தக் கோரிக்கையை ஏற்க வேண்டுகிறேன்.”</p>
<p class="Text">வாயு மைந்தன் பேரன்புடன் தனது கைகளால் மைநாகத்தைத் தொட்டுச் சொன்னார்—— “மைநாகமே! நீ, என்னிடத்தில் மிகவும் அன்பு கொண்டுள்ளாய். நீ, எனது தந்தைக்கு நிகராக வணங்கத்தக்கவன். நான், உனது ஆசையை நிறைவேற்ற விரும்பினாலும், தற்சமயம் இராமகாரியமாகச் செல்கிறேன். எனது உள்ளம் இராம கைங்கரியத்தில் துடிக்கிறது. நான் ஓய்வு எடுத்துக்கொண்டால், உடலை இங்கேயே விட்டுவிட்டு, எனது உள்ளம் இலங்கைக்குச் சென்றுவிடும். தற்சமயம் ஒருகணம்கூட நான் நிற்க முடியாது. என்னை மன்னித்துவிடு.” போகிற போக்கிலேயே இவ்விதம் கூறியவாறு, ஹனுமான் தமது பயணத்தைத் தொடர்ந்தார்.</p>
<p class="Text">ஆஞ்சநேயருக்கு வலிமை இருக்கிறது. அவரது வித்யாஞானத்திற்கும் பல தடவை பரீட்சை வந்துள்ளது. ஆனால், அரக்கர்களின் நடுவில் மாட்டிக் கொண்டால், மீள்வதற்கான அறிவுத்திறமை உண்டா? என்று அறிய, தேவர்கள் ஆர்வம் கொண்டனர். ஹனுமானைச் சோதிப்பதற்காக, தக்ஷனின் மகளும், கசியபரின் மனைவியும், நாகர்களின் தாயாருமான சுரஸாவை அனுப்பினர். அவள் ஹனுமானின் பாதையில் குறுக்கிட்டு, “இன்று எனக்கு விதிவசமாய் ஆகாரம் கிடைத்துள்ளது. வயிறு நிறைய உண்பேன்” என்று கூறினாள். ஆனால் மாருதியோ, “நான், இராமபிரானின் காரியத்தை முதலில் முடித்தபின் என்னைச் சாப்பிடலாம். நான் மரணத்திற்குப் பயப்படவில்லை” என்று கூறினார். அவள் இக்கூற்றை மறுத்ததும், அவளது வாயைத் திறக்கச் சொன்னார். அவளது திறந்த வாயின் அளவுக்கு, ஹனுமானின் உருவம் இருமடங்கு வளர்ந்தது. அவள் நூறு யோஜனை தூரம் வாயைத் திறந்தபோது, ஹனுமான் சிறு உருவம் தாங்கி, அவளது வாயில் நுழைந்து வெளியில் வந்தார். ஹனுமானின் அறிவுத்திறனைப் பார்த்த சுரஸா மிகவும் மகிழ்ந்து, அவரது காரியம் வெற்றிபெற ஆசீர்வதித்து விடைகொடுத்தாள்.</p>
<p class="Text">ராகுவின் தாயார் ‘ஸிம்ஹிகை’ கடலில் வசித்து வந்தாள். மேலே பறந்து செல்பவைகளின் நிழலை அவள் பற்றினால், அந்த ஜீவன் தன்வசமிழந்து கடலில் விழும். இவ்வாறு, அவள் பலரை அழித்து இருக்கிறாள். ஹனுமானிடமும் அவ்வாறு செய்யத் தொடங்கினாள். தனது வேகத்திற்குத் தடை ஏற்பட்டதைப் பார்த்த ஹனுமானின் பார்வை கீழே செல்ல, அது ஓர் அரக்கியின் செயல் என உணர்ந்தார். அனுமனின் எதிரில் அவள் நிற்கமுடியுமா என்ன? அவரது சிறிய தாக்குதல் ஒன்றால் அவள் கதை முடிந்தது. ஹனுமான் வேறு இடையூறின்றிக் கடலின் மறுகரையை அடைந்தார். அங்கு ஓர் அழகிய வனத்தைப் பார்த்தார். பசுமையான மரங்கள், நறுமணத்துடன் கூடிய மலர்கள், பறவைகளின் இனிமையான சப்தங்கள், வண்டுகளின் ரீங்காரம் — இவை யாவும் மாருதியின் மனத்தைத் தன் பக்கம் இழுக்க முயன்றன. ஆனால், ஹனுமான் அந்தப் பக்கம் திரும்பவேயில்லை. அவர் தாவியபடி மலையின் உயரமான உச்சியில் ஏறினார். அந்த இடம் கூடாரம் அமைக்க உகந்தது என அவர் தீர்மானித்தார். வானரங்களுக்கு அங்கு கிடைக்கும் பழம்—கிழங்குகள் போதுமானது; இனிமையான நீரும் உள்ளது. எல்லாவற்றிற்கும் மேலாக, இங்கிருந்து இலங்கை முழுவதையும் பார்க்க முடியும். அங்கிருந்தபடியே ஹனுமான் இலங்கையின் பல விபரங்களை அறிந்து கொண்டார். இலங்கையின் அகழிகள் கடத்தற்கரியன என்பதை அனுமானித்து, அவை பற்றிய விபரங்களை நுணுக்கமாகத் தெரிந்து கொள்ள வேண்டும் என நிச்சயித்தார். பிராட்டியைத் தேடுவதோடன்றியும், இதுவும் தன் கடமையென்று தீர்மானித்தார்.</p>
<p class="Text">இவ்வளவு பெரிய உருவத்துடன் இலங்கையில் நுழைந்து, ஒவ்வொரு விஷயத்தையும் கவனமாய் பார்ப்பது முடியாது என்பதால் மகாவீரனான ஆஞ்சநேயர் ‘அணிமா’ என்ற சித்தியால், தனது உருவத்தை மிகவும் சிறியதாக ஆக்கிக் கொண்டு பகவத் ஸ்மரணையுடன் இலங்கையின் வாயிலை அடைந்தார். அந்திவேளையில் ஒளிந்தபடி உள்ளே நுழையும் இவரைப் பார்த்து, இலங்கையின் அதிஷ்டான தேவதையான லங்கிணிக்குச் சந்தேகம் உண்டாயிற்று. அவள் ஹனுமானிடம் வந்து, “நீ திருட வந்தாயா?” என்று அதட்டினாள். ஹனுமான், ஒரு சிறு குத்துவிட்டு, அவளை ரத்தம் சிந்தியவாறு பூமியில் விழும்படி செய்தார். தன்னைச் சமாளித்துக் கொண்டு அவள்—— “போ! உன்னை அறிந்து கொண்டேன். ‘எப்பொழுது ஒரு வானரனின் அடியால் உனக்கு இந்நிலை வருமோ, அப்பொழுது இராவணனுக்கு முடிவு வந்ததாகத் தெரிந்து கொள்’ என்று முன்பே பிரும்மா என்னிடம் கூறியுள்ளார்” என்று கூறினாள்.</p>
<p class="Text">ஹனுமான் இலங்கையினுள் நுழைந்தார். அவர் இலங்கையில் நுழைந்து, அரக்கர்களின் அன்னசாலை, பள்ளியறை, விளையாட்டு மைதானம் முதலிய இடங்களைப் பார்த்தார். ஆயுதசாலை, ஆலோசனை மண்டபம், படைக்கலங்களின் கூடாரம் முதலியவற்றையும் பார்த்தார். அவர், சீதாபிராட்டியைத் தேடுவதற்காக, அரக்க மன்னன் இராவணனின் அந்தப்புரத்தையும் அலசினார். மண்டோதரி முதலிய பெண்களைப் பார்த்தாரே தவிர, அன்னையைப் பற்றி எதுவும் தெரியவில்லை. அதனால் கவலையடைந்தார். அவருக்கு மனச்சோர்வு உண்டாயிற்று. “நான் தர்மநெறியை எங்கும் மீறியதில்லை. மாற்றான் பெண்களைப் பார்ப்பது அதர்மமன்றோ? நான், இதுவரை ஒருபொழுதும் இந்த பாவத்தைச் செய்ததில்லை. இன்று பெரிய தவறிழைத்துவிட்டேன்” என்று நினைத்து வருந்தினார். அடுத்த கணமே அவர் உள்ளத்தில் மற்றோர் எண்ணம் எழுந்தது. பகவானின் நினைவினால் அவர் உள்ளம் தெளிவடைந்தது. ஒரு தீர்மானம் உண்டாயிற்று. “நான் மாற்றான் பெண்களைப் பார்க்க வேண்டிய அவசியம் நேர்ந்தது. ஆனால், நான் தவறான நோக்குடன் பார்க்கவில்லை. தேவை ஏற்பட்டதால் பார்த்தேனே தவிர, என் மனத்தில் சிறிதும் சஞ்சலம் இல்லை. புலன்களின் நேர்மையான செயலுக்கோ, தவறான செயலுக்கோ மனமே காரணம். என் மனமோ தூய்மையாக இருக்கிறது. அன்னை சீதையை வேறு எங்குதான் தேடுவேன்? பெண்களைப் பெண்கள் இருக்குமிடத்தில்தான் தேடவேண்டுமே தவிர, மான்கள் கூட்டத்தில் தேட முடியாது. தூய மனத்துடன் நான் தேடியிருப்பதால் என்னிடம் எவ்விதக் குற்றமும் இல்லை” என்று நிச்சயித்துக் கொண்டு, மேலும் தேட முயற்சித்தார். மேலே சென்றபோது ஒரு சிறு குடில் தென்பட்டது. அந்த குடிலின் உட்புறம் எங்கும் ‘இராம, இராம’ என்று எழுதப்பட்டிருந்தது. அது மணிகளின் ஒளியால் இரவிலும் நன்கு தெரிந்தது. சின்னச் சின்னப் பாத்திகளில் துளசிச்செடிகள் பூத்து நறுமணத்தைப் பரப்பிக் கொண்டிருந்தன. அக்குடிலுக்கு எதிரில் பகவானின் சிறிய ஆலயம் ஒன்று இருந்தது. அதில் பகவானின் ஆயுதங்களின் படங்கள் வரையப்பட்டிருந்தன. ‘இலங்கையில் இத்தகைய இடமா!’ என்று ஹனுமானுக்கு ஆச்சரியமும் ஆனந்தமும் உண்டாயிற்று.</p>
<p class="Text para-style-override-7">விடியற்காலை வேளை. விபீஷணன் கண்மலர்ந்து இராமநாமம் சொல்லத் தொடங்கினான். ‘இவர் யாரோ ஒரு சாது’ என்று மாருதி நினைத்தார். அவருடன் அறிமுகப்படுத்திக் கொள்ளத் தீர்மானித்தார். ஹனுமான் அந்தண வடிவம் தாங்கி, ‘இராம, இராம’ எனக் குரல் கொடுத்தார். விபீஷணன் அவசரமாய் வெளியில் வந்து பார்த்தான். பின்பு இரண்டு பகவத் பக்தர்களும் ஒருவரையொருவர் மார்போடுத் தழுவிக் கொண்டனர். இருவரின் உள்ளமும் பிரேமையாலும் ஆனந்தத்தாலும் நிரம்பியிருந்தது. ஹனுமானுக்கு விபீஷணனின் உள்ளத்தில் சாட்சாத் பகவான் தெரிந்தார். விபீஷணனோ ஹனுமானையே சாட்சாத் பகவானாய் நினைத்தான். பரஸ்பர அறிமுகம் ஆயிற்று. ஹனுமான் தன்னைப் பற்றி என்ன பேசப் போகிறார்? அவர் தயாளுவான தன் பிரபுவின் சரித்திரத்தையும், பிராட்டி கவர்ந்து செல்லப்பட்டதையும் தெரிவித்து, தான் வந்த காரணத்தையும் கூறினார். விபீஷணன்—— “அன்புள்ள ஆஞ்சநேயா! பற்களுக்கு இடையில் நாக்கு இருப்பதுபோல், நான் இங்கு கஷ்டப்பட்டுக் கொண்டு எச்சரிக்கையுடன்தான் இருக்கிறேன். பிரபு, இந்த அனாதையை எப்போது தன்னுடையவனாய் ஆக்கிக் கொள்ளப் போகிறார்? நான் தமோ குணம் நிறைந்த குலத்தைச் சேர்ந்தவன். என்னிடம் சாதனம் எதுவும் கிடையாது. பகவத் சரணத்தில் பிரேமையும் இல்லை. பகவான், என்னைத் தன்னிடம் சேர்த்துக் கொள்ள வேண்டும் என்று நான் எப்படி ஆசைப்பட முடியும்? இப்பொழுது, உம்மைப் பார்த்து, என் மனக்கவலை அகன்றது. ஏனெனில், பகவத் கிருபை இல்லாமல், அவரது கருணைக்கு இலக்கான சாதுக்களின் தரிசனம் கிடைக்காது. பகவானின் கருணையால் தாங்கள் என் குடிசைக்கு வந்து எனக்குத் தரிசனம் அளித்தீர்கள். சாதுக்களின் தரிசனம் பகவானிடம் சேர்த்து வைக்கும் என்பது நிச்சயம்” என்று கூறினார். ஹனுமான்—— “விபீஷணா! பகவான் மிகவும் தயையுள்ளவர். அவர் எப்பொழுதும் தீனஜனங்களிடம் கருணை காட்டி வருகிறார். நீ, உம்மைப் பற்றிச் சொன்னாய், சரி. நான் எந்தக் குலத்தைச் சேர்ந்தவன்? வானரன், சஞ்சலமானவன், சாதனையற்றவன். எங்களால் மற்றவர்களுக்கு நன்மையில்லை. காலையில் ஒருவன் எங்கள் பெயரைச் சொன்னால், அவனுக்கு அன்று முழுவதும் உணவு கிடைக்காது. நண்பா! விபீஷணா! நான் இவ்வளவு தாழ்ந்தவனாயினும் என்னிடத்தில் பகவான் கருணை செய்கிறார். இத்தகைய பிரபுவைத் தெரிந்து கொண்டும் பக்தி செய்யாமல் சம்சாரத்தில் உழல்பவன் ஏன் துன்பப்பட மாட்டான்?” என்றார்.<span class="char-style-override-7">‡</span> பகவானின் குணங்களை நினைத்து நினைத்து ஹனுமானின் உள்ளம் உருகியது. அவரது கண்கள் ஆனந்தக் கண்ணீரால் நிரம்பின. இருவரும் வெகுநேரம் உரையாடினர். விபீஷணன், சீதாப்பிராட்டியார் இருக்கும் இடம் சொல்ல, ஹனுமான் அசோகவனத்திற்குச் சென்றார்.</p>
<p class="Foot-Note"><span class="char-style-override-8">‡</span> புல்லினும் தாழ்ந்தவன் என்ற தாழ்மை உணர்வு, மரத்தைப் போன்ற பொறுமை, தனக்கு மரியாதையை எதிர்பார்க்காமல் மரியாதையளித்தல் — இவற்றுடன் எப்பொழுதும் ஸ்ரீஹரியைக் கீர்த்தனம் செய்ய வேண்டும்.</p>
<p class="Text">அன்னை சீதை அசோகவனத்தில் அமர்ந்திருந்தாள். அவளது உடல் மெலிந்திருந்தது. கேசங்கள் ஜடையாகப் பின்னியிருந்தன. சௌபாக்கியத்தின் அடையாளமாய் தலையில் பின்னல் மட்டும் இருந்தது. அவள் இடைவிடாமல் பகவானின் நாமத்தை ஜபித்து, மனத்தால் பகவானின் குணங்களை நினைத்தபடி இருந்தாள். தூரத்தில் இருந்தபடியே மனத்தால் வணங்கிய மாருதி, ஒரு மரத்தின் மேல் ஏறி அமர்ந்தார். இராவணன் வந்து,. மைதிலியிடம் இனிமையாகப் பேசித் தன்வசப்படுத்தப் பார்த்தான். பிறகு அதட்டினான். ஆனால், சீதையின் உறுதி, தூய்மை, இராமநிஷ்டை, கற்பு — இவற்றின் வலிமையினால் தோல்வியுற்றுத் திரும்பினான். பல அரக்கியர் சீதையை இராவணனுக்கு உடன்பட வைக்கும் நோக்கத்தில் அறிவுரை கூறினர். இதனால் சீதைக்கு பெரும் துயரம் உண்டாயிற்று. இராமபிரானைப் பற்றிய செய்தி எதுவும் தெரியாததால், அவர் உயிருடன் இல்லையோ என்றுகூட சந்தேகம் எழும்பியது. திரிஜடை, தான் கனவில் கண்ட காட்சிகளைக் கூறிப் பிராட்டிக்கு ஆறுதல் அளித்தாள். அரக்கியர் பலரும் அங்கிருந்து அகன்றனர். சிறிது நேரத்தில் திரிஜடையும் அகன்றாள்.</p>
<p class="Text">வைதேகியின் மிகுந்த துயரத்தைக் கண்ட ஹனுமான், இராமபிரானின் அவதாரத்திலிருந்து தொடங்கித் திருக்கல்யாணம், காட்டுக்கு வந்தது, சீதையின் அபகரணம் முதலிய விஷயங்களை மரத்தின் மேல் இருந்தபடியே கூறி, கடைசியில் இராமபிரான் அனுப்பி, தான் இங்கு வந்திருப்பதாய்த் தெரிவித்தார். ஹனுமானின் அமுதம் போன்ற வார்த்தையைக் கேட்ட ஜானகிக்கு பெரும் மகிழ்ச்சி உண்டாயிற்று. ஆனால், அடுத்த கணமே ‘இதுவும் அரக்கர்களின் மாயையாக ஏன் இருக்கலாகாது?’ என்ற சந்தேகத்தால் அவள் உள்ளம் நடுங்கியது. ஹனுமான், சீதையின் எண்ணத்தை ஊகித்தார். “அம்மா! நான் இராமசேவகன் என்று, கருணையின் இருப்பிடமான அந்த இராமபிரானின் சரணங்களில் சபதம் செய்து கூறுகிறேன். தங்களுக்கு நம்பிக்கை ஏற்படவேண்டியே, இராமபிரான் என்னிடம் ஓர் அந்தரங்கமான கதை கூறி இருக்கிறார். தாங்கள் காட்டில் அவருடன் தனித்திருந்தப் பொழுது ஜயந்தன் காக்கையின் உருவம் தாங்கி, தங்களிடம் தவறிழைக்க, இராமபிரான் அவன்மேல் இஷீகாஸ்திரத்தை (இஷீகம் = புல்) பிரயோகித்தார். அவனுக்கு மூவுலகம் எங்கிலும் புகலிடம் கிடைக்கவில்லை. மேலும், தாங்கள் படகோட்டிக்காக அளித்த மோதிரத்தை, இராமபிரான் தன் விரலில் அணிந்து கொண்டாரே? ‘நான் இராமதூதன்தான்’ என தங்களுக்கு நம்பிக்கை ஏற்படுவதற்காக, அந்த மோதிரத்தை என்னிடம் கொடுத்துள்ளார். தங்கள் சரணங்களை வணங்குகிறேன். தாங்கள் என்னை நம்புங்கள்.”</p>
<p class="Text">ஆஞ்சநேயரின் உள்ளம் உண்மையில் சலனமற்றுத் தூயதாய் இருந்ததாலும், அவர் உண்மையான சான்றுகளைக் கூறியதாலும், ஜானகிக்கு நம்பிக்கை ஏற்பட்டது. அவள் ஹனுமானைக் கீழே அழைத்து, மோதிரத்தைப் பெற்றுக் கொண்டு ஆனந்தத்தில் மூழ்கினாள். பகவானின் தூதுச்செய்தியைக் கேட்டு, பிராணபிரியனான பகவானையே அடைந்ததுபோல் மகிழ்ந்தாள். அவள்—— “ஹனுமானே! இன்று நீ எனக்குப் பேருதவி செய்தாய். இராமபிரான் என்னை மறந்துவிட்டாரோ, அல்லது அவருக்கு ஏதேனும் தீங்கு நேர்ந்துவிட்டதோ? என்று நினைத்து நான் இறந்திருப்பேனேயானால், என் மரணச்செய்தி கேட்டு, அவருக்கு எத்தகைய கஷ்டம் நேரிடும்? என் விஷயமாய் அவர் துன்பப்படுகிறார். அவர், என்னை எப்பொழுதாவது நினைக்கிறாரா? நான், அவரை எப்பொழுது பார்ப்பேன்? அவர் விரைவில் என்னை மீட்பாரா?” என்று ஹனுமானிடம் கேட்டாள். பேசும் பொழுதே சீதையின் தொண்டை அடைத்து, கண்ணீர் பெருகிப் பேச முடியாமல் ஆனாள். ஹனுமான் கூறினார்—— “தாயே! தாங்கள் ஏன் இவ்வளவு துயரப்படுகிறீர்கள்? தங்களுக்காக இராமபிரான் படும் துயரத்தை, நான் வர்ணிக்க இயலுமா? அவர் பூமியைப் பார்த்தால், ‘பூமித்தாயே! உன் அன்பு மகளுக்கு என்னால் பெரும் கஷ்டம் ஏற்பட்டதால், நீ கோபமடைந்து, என்னை உன்னிடத்தில் ஐக்கியமாக இடம் கொடுக்க மறுக்கின்றாயோ?’ என்கிறார். மலர்ந்த புஷ்பங்களையோ, மொட்டுக்களையோ பார்த்தால் லட்சுமணனிடம், ‘லட்சுமணா! இதைப் பறித்து வா. நான் மைதிலியின் கேசத்தில் சூட்டுகிறேன்’ என்கிறார். தாயே! அவரின் பிரிவுத் துயரை வார்த்தையால் சொல்ல முடியாது. தங்களையே எப்போதும் நினைத்து, அவர் தன்னையே மறந்து விடுகிறார்.”</p>
<p class="Text para-style-override-7">ஹனுமான் மேலும் பகர்ந்தார்—— தாயே! அவர் தங்களைக் குறித்து சொன்னதாவது—— “பிரியே! உன்னுடன் சேர்ந்து இருந்தபொழுது, எனக்குச் சுகத்தை அளித்த பொருட்கள், இன்று எனக்குத் துன்பத்தைத் தருகின்றன. அழகான மரங்களின் செந்தளிர்கள், எனக்கு நெருப்பைப்போல் காணப்படுகின்றன. சந்திரன் கோடைகாலக் கதிரவன் போல் காய்கிறான். முன்பு அமுதத்திற்கு நிகராக இருந்த மேகத்தின் சிறுசிறு துளிகள் இன்று கொதிக்கும் எண்ணெயைப்போல் இருக்கின்றன. குளிர்ந்த, நறுமணமிக்க இளந்தென்றல் கொடிய அரவத்தின் பெருமூச்சுக்குச் சமமாய் என்னைத் துன்புறுத்துகிறது. எனது மனவேதனையை, ஆத்திரத்தை யாரிடத்திலாவது வெளிப்படுத்தினால், என் மனச்சுமை குறைந்து, எனது உள்ளம் தெளிவடையும். ஆனால், நான் யாரிடம் சொல்வேன்? என்ன சொல்வேன்? நம் இருவரின் ஒன்றுகலந்த அன்பும், ஒருவர் மற்றவர் ஆன்மாவுடன் கலந்திருக்கும் நிலையையும் யார் அறிவர்? எனது உள்ளமும் ஆன்மாவும் எப்பொழுதும் உன்னிடத்திலேயே இருக்கின்றன. ஒரு கணமும் உன்னை விட்டுப் பிரியவில்லை.<span class="char-style-override-7">‡</span> நீ தனியாக இல்லை. இதனால் நம் சொல்லொணாதப் பிரேமையை விளக்கிவிட முடியுமா? சீதைக்கும் எனக்கும் உள்ள அன்பு சொல்லி மாளாது.”</p>
<p class="Foot-Note"><span class="char-style-override-8">‡</span> ஹே ப்ரியே! எனக்கும் உனக்கும் உள்ள பிரேம தத்துவ ரகசியத்தை என் மனம் மட்டுமே அறியும். அந்த மனம் எப்பொழுதும் உன்னுடனேயே உள்ளது. (ஸ்ரீராமசரிதமாநஸம் 14/3—4½)</p>
<p class="Text">இதைக் கூறும்பொழுது ஹனுமான் பாவத்தில் மூழ்கிவிட்டார். இராமபிரானே தன் எதிரில் நின்று பேசிக் கொண்டிருப்பதாய் சீதை உணர்ந்தாள். பிரேமையில் ஆழ்ந்து உடல் உணர்வை மறந்தாள். ஹனுமான், சீதையைத் தைரியப்படுத்தியவாறே, “தாயே! பகவானின் பிரபாவம், ஈசுவரத்தன்மை, பலம் முதலியவற்றைப் பாருங்கள். அவர் பாணங்களின் எதிரில் ஒரு கணம்கூட அற்பர்களான இந்த அரக்கர்கள் நிற்க முடியாது. இவர்கள் அழிந்துவிட்டதாகவே நினைத்துக் கொள்ளுங்கள். இதுவரை தாங்கள் இருக்குமிடம் தெரியாமல் இருந்தது. இல்லையெனில், எப்பொழுதோ அரக்கர்களின் அழிவு ஏற்பட்டிருக்கும். வானரர்கள் மற்றும் கரடிகளாகிய நாங்கள் அனைவரும் அவருடன் வந்து அரக்கர்களை அழித்து, தங்களை அழைத்துக் கொண்டு அயோத்தி செல்வோம்” என்று கூறினார்.</p>
<p class="Text">மேலும்—— “தாயே! தங்களுக்கு இராமசந்திர பிரபுவின் மகிமை மறந்துவிட்டதா, என்ன? அவர் படையுடன் கிளம்பி, சமுத்திரத்தை ஸ்தம்பிக்கச் செய்து, இலங்கையில் ஓர் அரக்கன்கூட உயிர் தப்பாமல் அழிப்பார். தேவர்களோ, தானவர்களோ, மிருத்யு தேவதையோ இராமபிரானது வழியில் இடையூறு ஏற்படுத்தினால், அவர்களையும் அழிப்பார். தாயே! நான் சபதமிட்டுக் கூறுகிறேன். உமது பிரிவால் இராமபிரான் படும் துயரம் வர்ணிக்க இயலாது. அவர், ஒரு கணமும் தாமதிக்கமாட்டார். தாங்கள் அவரை விரைவிலேயே நலத்துடன் விளங்கக் காண்பீர்கள்” என்றார்.</p>
<p class="Text">வைதேகி கூறினாள்—— “ஆஞ்சநேயா! இதுவரை பத்து மாதங்கள் கழிந்துவிட்டன. இன்னும் இரண்டு மாதங்களே மீதம் உள்ளன. இதற்கிடையில் அவர் என்னை ரட்சிக்கவில்லையென்றால், நான் அவரைக் காணவே முடியாது. அவரைக் காண்பேன் எனும் ஆசையில்தான் வாழ்ந்து கொண்டிருக்கிறேன். விபீஷணன் சமாதானம் செய்திருக்காவிடில், இதற்குள் இராவணன் என்னைக் கொன்றிருப்பான்.” இதை ஹனுமானிடம் சொல்லிச் சொல்லி, சீதை கலங்கிப் போனாள். அவளது குரல் கம்மியது. அவளால் பேச இயலவில்லை.</p>
<p class="Text">ஹனுமான் தொடர்ந்தார்—— “தாயே! என்னிடமிருந்து விஷயம் தெரிந்தவுடனேயே பகவான் வருவார் என்று சொன்னேன். ஆனால், வரவேண்டிய அவசியம்தான் என்ன? நான் இன்றே தங்களை இத்துயரத்திலிருந்து விடுவிப்பேன். தாங்கள் என் முதுகின் மேல் அமருங்கள். தங்களைச் சுமந்து கொண்டு கடலைத் தாண்டுவேன். ஹோமம் செய்த ஹவிஸை அக்கணமே இந்திரனிடம் அக்னி கொண்டு சேர்ப்பதுபோல், தங்களை இக்கணமே பிரவர்ஷண மலை மேல் இருக்கும் இராமபிரானிடத்தில் கொண்டு சேர்க்கிறேன். தங்களை மட்டுமல்லாமல் இராவணன் உள்ளிட்ட இலங்கையையே இராமபிரானின் அருளால் பெயர்த்து எடுத்துச் செல்வேன்; தாமதிக்காதீர்கள். தங்களை எடுத்துச் செல்லும்போது, எந்த ஓர் அரக்கனும் என்னைப் பின்தொடர முடியாது.” </p>
<p class="Text para-style-override-9">ஹனுமானின் வார்த்தையைக் கேட்ட சீதை மிகவும் மகிழ்ந்து—— “அஞ்சனையின் செல்வா! உனது உருவம் மிகவும் சிறியது. நீ என்னை எப்படி தூக்கிச் செல்ல முடியும்?” என்று வினவினாள். ஹனுமான், பிராட்டியாருக்குத் தனது மிகப்பெரிய விஸ்வரூபத்தைக் காண்பித்தார். வளர்ந்து மேருமலையைப்போல் நிற்கும் அவர், “தேவி! தற்பொழுது தாமதிக்காதீர்கள். அரக்கர்களுடன் சேர்த்து இலங்கையை தூக்கிச் செல்லட்டுமா? அல்லது அரக்கர்களை அழித்துவிட்டு இலங்கையை மட்டும் தூக்கிச் செல்லட்டுமா? என்று கூறுங்கள். தாங்கள் வந்து இராமபிரானையும் சுகப்படுத்துங்கள்” என்று கூற, சீதை பகர்ந்தாள்—— “வாயுகுமாரா! உனது சக்தி, வலிமை எனக்குத் தெரியும். நீ, அக்னிக்கும் வாயுவிற்கும் நிகரான வலிமை உடையவன். நீ, என்னைச் சுமந்து செல்லும் சக்தியுடையவன். ஆனால், உன்னுடன் நான் வருவது சரியில்லை. உனது கடுமையான வேகத்தால் நான் மூர்ச்சையடைந்துவிடுவேன். உன்மேல் இருந்து கீழே விழுந்துவிடுவேன். அரக்கர்களுடன் நீ பெரும்போர் நிகழ்த்த வேண்டி வரும். என்னைத் தோளில் சுமந்து செல்லும் நீ, பல ஆபத்துக்களை எதிர்கொள்ள வேண்டிவரும். யுத்த விஷயமானதால் நீ வெற்றி பெறுவாயா? அல்லது அவர்கள் வெல்வார்களா? எனக் கூற முடியாது. நீயே வெற்றி பெறலாம். ஆனால், அதனால் இராமபிரானின் புகழ் பெருகாது. நான் இவ்வாறு உன்னுடன் வந்தால், ‘ஹனுமான் யாரையோ தூக்கிச் செல்கிறார்’ என உலகம் நினைக்கும். ஒரு கணமானாலும் நம் நெறியில் சந்தேகம்தான் உண்டாகும். மேலும், கற்புநெறியின்படியும் தன்னிஷ்டப்படியும் நான், உன் மேனியைத் தொடுவதும் சரியில்லை. இராவணன், என்னைத் தூக்கி வந்தானேயென்றால், தன்வசமிழந்த, சக்தியற்றவளான நான் என்ன செய்யமுடியும்?<span class="char-style-override-7">‡</span> இராமபிரான் இங்கு வந்து அரக்கர்களுடன் இராவணனை அழித்தபின், நான், அவரோடு செல்வதே அவருக்கும் பொருத்தம்.” சீதையின் வார்த்தைகளை மாருதி கொண்டாடினார். மேலும் சீதை—— “குழந்தாய்! உனது பக்தி, பகவானின் மீதுள்ள விசுவாசம், வலிமை, ஆண்மை — இவற்றைப் பார்த்து எனக்குப் பெருமகிழ்ச்சி உண்டாகிறது. நீ பெருவலிமை பெற்றவனாக, நன்னடத்தை உடையவனாக, மூப்பு—மரணமற்றவனாக, நற்குணங்கள் நிரம்பியவனாகத் திகழ்வாய். மேலும், இராமபிரான் உன்னிடம் அளவு கடந்த அன்பு கொண்டிருப்பார்” என ஆசீர்வதித்தாள்.</p>
<p class="Foot-Note para-style-override-11"><span class="char-style-override-8">‡ </span>ஒப்புநோக்குக:—</p>
<p class="Foot-Note">வானரனே! பர்த்தாவிடம் உள்ள பக்தியினால் கூறுகிறேன். இராமபிரானைத் தவிர, வேறொரு ஆண்மகனின் உடலைத் தொடக்கூட மாட்டேன். இராவணன், (என்னைக் கதறக் கதற) பலவந்தமாக என்னைத் தொட்டுத் தூக்கிக் கொண்டு வந்தான். (காப்பாற்றுவதற்கு அப்போது என் அருகில் யாரும் இல்லாமல்) நான் தனியாக இருந்தேன். கணவர் அருகில் இல்லை; வேறு வழியில்லை. கற்பு விரதம் உடையவள்தான் என்றாலும், நான் வேறு என்ன செய்திருக்க முடியும்? (ஸ்ரீமத் வால்மீகி ராமாயணம், சுந்தர காண்டம் 60—61)</p>
<p class="Text">‘இராமபிரான் அளவு கடந்த அன்பு கொண்டிருப்பார்’ என்பதைக் கேட்ட ஹனுமான் மெய்சிலிர்த்தெழுந்தார். இதற்கு மேலாக அவருக்கு என்ன வேண்டும்? வாழ்க்கையின் பெரும் லாபம் இதுதானே? தாயாரின் ஆசீர்வாதத்தை எல்லையற்றதாய் ஏற்றுத் தன்னைக் கிருதக்கிருத்யனாய் (செய்யவேண்டிய கடமைகளைச் செய்து முடித்தவனாய்) நினைத்தார்.</p>
<p class="Text">சீதாமாதாவின் தரிசனத்திற்குப்பின் ஹனுமான் ஆலோசித்தார்—— ‘இப்பொழுது, இராவணனுடன் யுத்தம் என்பது தீர்மானிக்கப்பட்டுவிட்டது. ஆனால், இந்தக் கோட்டை மிகவும் வலுவாக உள்ளது. நாற்பக்கச் சுவர்களும் வீரர்களால் நன்கு காக்கப்படுகின்றன. வாயில்களில் கடத்தற்கரிய பெரிய இயந்திரங்கள் பொருத்தப்பட்டுள்ளன. இதை எளிதாய் வெல்ல இயலாது. இதை உடைக்காமல் உள்ளே நுழையவும் முடியாது. இதை உடைத்தெறிவது எப்படி? இந்தக் கேள்வி இருக்கட்டும். நான் வானரன் அல்லவா? இராமபிரானின் காரியம் முடிந்துவிட்டதால், சிறிது பழங்களைப் பறித்துச் சாப்பிடுகிறேன்; மரக்கிளைகளை முறித்தெறிவேன். இந்தக் கயவர்களைக் கவர்ந்திழுக்க இதுதான் வழி’ என்று நிச்சயித்தார். இவரது அறிவு, வலிமை — இவற்றை உணர்ந்த பிராட்டியும் அனுமதி கொடுத்தாள்.</p>
<p class="Text">அசோகவனத்தின் பல மரங்கள் அழிந்தன. காவலர்கள் ஓடினர். ஆயிரக்கணக்கான அரக்கர்கள் மண்ணைக் கவ்வினர். ஒரே சுழற்றலில் அட்சகுமாரனின் எலும்புகள் நொறுங்கின. இலங்கை முழுவதும் கொந்தளிப்பு பரவியது. இராவணன் போருக்குப் புறப்பட, மேகநாதன் தடுத்தான். மேகநாதன் போரிட வந்து, ஹனுமானின் தாக்குதலால் பிராணசங்கடம் அடைந்தான். உடனே, பயத்தால் அவன் பிரும்மாஸ்திரத்தைத் தொடுத்தான். பிரும்மா அளித்த வரத்தால் பிரும்மபாசத்தில் கட்டுப்படாவிட்டாலும், பிரும்மபாசத்தைக் கௌரவிக்க வேண்டும் என்பதாலும், இராவணனின் சபைக்குச் சென்று, பகவானின் மகிமையைக் கூறி, அரக்கர்களை அச்சுறுத்த வேண்டும் என்பதாலும், ஹனுமான் பிரும்மபாசத்தில் தானே கட்டுண்டார்.</p>
<p class="Text">மிகவும் மகிழ்ச்சியுடன் மேகநாதன் (இந்திரஜித்) மாருதியைச் சபைக்கு இழுத்துச் சென்றான். அங்கு செல்லும்போதே பாசத்தின் கட்டு விடுபட்டது. இராவணனின் சபையில் தேவர்கள், லோகபாலகர்கள், திக்பாலகர்கள் கைகுவித்து நிற்பதைக் கண்டார். அங்கு கதிரவனின் ஒளி மங்கியிருந்தது. வாயு விசிறிக் கொண்டிருந்தார். அக்னி, இராவணனின் உத்தரவை எதிர்பார்த்து இருந்தார். அனைவரும் இராவணனின் முகக்குறிப்பை எதிர்பார்த்து இருந்தனர். ஹனுமான் கவலையற்று நின்று கொண்டிருந்தார். இவரது துணிவைப் பார்த்து, இராவணன் என்ன நினைத்தானோ, உரக்கச் சிரித்தான். அடுத்த கணமே, தன் மகன் அட்சகுமாரனின் நினைவு வந்தது. அதட்டியபடி கேட்டான்— “நீ யார்? யாருடைய வலிமையால் இத்தகைய அட்டூழியம் செய்தாய்? நான் யார் தெரியுமா? இப்போது, உனக்கு உணர்த்துகிறேன்.”</p>
<p class="Text">ஆஞ்சநேயர் கம்பீரமான குரலில் பதிலுரைத்தார்—— “இராவணா! பிரகிருதி முழுவதற்கும் ஆசிரயமானவரும் (புகலிடமானவரும்), ரோமகூபம்தோறும் கணந்தோறும் பிரும்மாண்டங்களைப் படைத்து அழிப்பவரும், பிரும்மா—விஷ்ணு—ருத்ரன் முதலானவர்களுக்கும் செயல்புரிய சக்தி அளிப்பவரும், உன்னைப் போன்ற அரக்கர்களை அழிக்கவே அவதரித்தவருமான இராமபிரானுடைய தூதன் நான். அந்த பிரபுவின் கருணாவேசத்தால்தான் ஆதிசேஷனே பூமியைத் தாங்குகிறான். நீ, அவரைத் தெரிந்து கொள்ளவில்லையா? நீ, ஜனகனுடைய வேள்விச்சாலையில் அசைக்கக்கூட முடியாத வில்லை, அவர் புல் போல் முறித்ததை மறந்துவிட்டாயா? கரன், தூஷணன், திரிசிரஸ் — இவர்களின் பதிநான்காயிரம் அரக்கர்களின் சேனையைத் தனியாக, அவர் அழித்தது நினைவில்லையா? உன்னை அக்குளில் இடுக்கிக் கொண்டு சென்ற வாலியை, ஒரே பாணத்தால் அடித்த அவரை, நீ புரிந்து கொள்ளவில்லையா? இராவணா! நீ அவரை மறந்துவிட்டாய். ஆனால், அவர் உன்னை மறக்கவில்லை. அவர் அருகில் இல்லாதபொழுது வேஷம் மாற்றிக் கொண்டு, வஞ்சனையால் அவரது தர்மபத்தினியைக் கவர்ந்து வந்த நீ, அவரை மறந்தாலும், அவரிடமிருந்து நீ தப்ப முடியாது. நான், அவருடைய தூதன். என்னை நன்கு தெரிந்துகொள். அவரது பாணங்களால் விரைவிலேயே இலங்கை பாழாகும். உன்னைச் சார்ந்தவர்களின் பெயர்கள்கூட மிஞ்சாது.”</p>
<p class="Text">மாருதியின் துணிவான வார்த்தையைக் கேட்ட அரக்கர்கள் அனைவரும் நடுநடுங்கினர். இராமபிரானைத் துணிவுடன் யுத்தத்தில் எப்படி எதிர்கொள்வது? என்று மனத்தில் அச்சம் கொண்டனர். தேவர்கள் மனம் மகிழ்ந்தனர். இராவணன், ஹனுமானின் வார்த்தையை அலட்சியப்படுத்திவிட்டான்.</p>
<p class="Text">ஹனுமான் மேலும் தொடர்ந்தார்—— “பசி எடுத்ததால் நான் பழங்களைப் பறித்து அருந்தினேன். இதில் தவறேதும் இல்லை. இலைகளைப் பறிப்பதும், கிளைகளை ஒடிப்பதும் எனது இயற்கையான குணம். எனது தற்காப்புக்காக, என்னைத் தாக்க வந்தவர்களை தாக்கினேன். என்னைச் சிறைப்படுத்த முயற்சித்த, உன் மகனின் செயல் முறையற்றது. ஆனால், நான் அதையும் மன்னித்தேன். எனது வார்த்தையை மதித்துக் கேள். பணிவுடனும் அன்புடனும் கூறுகிறேன். நல்ல உள்ளத்துடன் உனது நன்மைக்காகக் கூறுகிறேன். உடன்பிறப்புப் போன்றவனே! எல்லா உலகையும் விழுங்கும் காலமும் இராமனிடம் பயந்து, அவருக்கு அடங்கியிருக்கிறது. அப்படியிருக்கும்பொழுது, அவரிடம் விரோதம்பூண்ட நீ, எப்படித் தப்பிக்க இயலும்? பிராட்டியாரை அவரிடம் ஒப்படைத்துவிடு. பகவான், உன்னை மன்னிப்பார். கருணைமிக்க அவர் சரணாகதி அடைந்தவர்களின் குற்றங்களை மறந்துவிடுவார். அவரது சரணங்களை ஸ்மரித்தபடி லங்கா ராஜ்யத்தை மனநிறைவுடன் குறைவின்றி அனுபவிப்பாய். நீ உயர்குலத்தில் பிறந்தவன். உன்னிடம் ஏராளமான செல்வங்கள் உள்ளன. நீ பெரிய அறிவாளி; போதிய வலிமையும் பெற்றவன். இதனாலெல்லாம் கர்வம் கொண்டுவிடாதே. இவையனைத்தும் கானல்நீர் போன்றவை. சகோதரா! இப்பொழுதே, நீ பகவானைச் சரணடைவாயாக! இராமபிரானுக்கு எதிரியான உன்னை எவராலும் காப்பாற்ற முடியாது என்று நான் சபதம் செய்து கூறுகிறேன். இது சத்தியம்.”</p>
<p class="Text">“மோகம் எதனுடைய மூலமோ, அவ்வாறே (அஞ்ஞானத்தால் உண்டான) மிகவும் மனக்கஷ்டம் தரக்கூடிய இருள்மயமான கர்வத்தை விட்டுவிடு. ரகுகுல மணியும் கருணைக்கடலுமான பகவான் ஸ்ரீராமரைப் பஜனம் செய்.” (ஸ்ரீராமசரித மானஸம், சுந்தர காண்டம் தோஹா 23)</p>
<p class="Text para-style-override-7">ஹனுமான் மிகவும் இதமான வார்த்தைகளைப் பகன்றாலும், இராவணன் அதை ஏற்றுக் கொள்ளவில்லை. அவன் கோபமடைந்து, ஹனுமானைக் கொல்ல, அரக்கர்களுக்கு உத்தரவிட்டான். ‘தூதனைக் கொல்வது தவறு’ என விபீஷணன் எடுத்துரைக்க, இறுதியில் ஹனுமானது வாலைக் கொளுத்த உத்தரவிட்டான். <span class="char-style-override-7">‡</span>வாலில் துணி சுற்றி, எண்ணெயில் நனைத்து நெருப்பு வைத்தனர். பத்து—இருபது அரக்கர்கள், அவரைப் பிடித்துக் கொண்டு நகரில் சுற்றினார்கள்; குழந்தைகள் கைகொட்டிச் சிரித்தனர். இதுவே இலங்கையை அழிப்பதற்கு ஏற்ற தருணம் என்று ஹனுமான் எண்ணினார். வாலதியை ஓர் உதறு உதறினார். எல்லா அரக்கர்களும் உயிரைக் காப்பாற்றிக் கொள்ள ஓடிப்போய் விட்டார்கள். அவர் தாவியபடியே ஒரு வீட்டிலிருந்து மற்றொரு வீட்டிற்குச் சென்றபடி எல்லாவற்றையும் பொசுக்கினார். வாயுவும் அவருக்கு உதவினார். அக்னியும் தனது நண்பன் வாயுவின் புத்திரன் விஷயத்தில் கைகோத்துக் கொண்டார். இலங்கை தகதகவெனப் பற்றி எரியத் தொடங்கியது. கணக்கற்ற போர் இயந்திரங்கள் அழிந்தன. ஹனுமான், தான் அவமதிக்கப்பட்ட இடத்தைச் சாம்பலாக்கிவிட்டார். அனைவரும் தத்தம் பொருட்கள், சிறுவர்கள், முதியவர்கள், பெண்டிர், குழந்தைகளைப் பிடித்தபடி ஓட, இலங்கை முழுவதும் ‘ஹா! ஹா!’ என்ற அவலக்குரல் எழும்பியது. நாற்புறமும் தீப்பற்றி எரிந்தபொழுதிலும், பொன்மயமான இலங்கையின் பொலிவு மங்கவில்லை.</p>
<p class="Foot-Note"><span class="char-style-override-8">‡</span> ஸ்ரீஆஞ்சநேயரின் வாலைச் சாதாரணக் குரங்கின் வாலுடன் ஒப்பிடக்கூடாது. அது முடிவின்றி வளரும் தன்மையும் வலிமையும் கொண்டது. இக்காரணம் பற்றியே அதை ‘வாலதி’ என்று கோஸ்வாமி துளசிதாசர் குறிப்பிடுவார். இந்நூலிலும் அவ்வாறே கையாளப்படுகிறது.</p>
<p class="Text">இலங்கையில் ஓர் இருட்டறையில் சனி பகவான் சிறைப்பட்டிருந்தார். அதன் மதில்சுவரில் ஹனுமான் கால் வைத்தபொழுது, அது இடிந்து விழுந்தது. சனீசுவரன் ஹனுமானிடமிருந்து எல்லா விஷயங்களையும் அறிந்து கொண்டு, கடைக்கண்ணால் இலங்கையைப் பார்த்தார். விபீஷணனின் இல்லம் ஒன்றைத் தவிர இலங்கை முழுவதும் எரிந்து சாம்பல் குவியலானது. சனிதேவனும், “இலங்கையின் அழிவு நெருங்கிவிட்டது” எனக் கூறி, தன்னை விடுவித்த ஹனுமானுக்கு வரம் அளித்துச் சென்றார். ஹனுமான் கடலில் மூழ்கி, ஸ்நானம் செய்து, திரும்பவும் அன்னை ஜானகியிடம் வந்தார். பிராட்டியும் தனது சூடாமணியை இராமபிரானுக்குக் கொடுத்து, ‘விரைவிலேயே தன்னைக் காப்பாற்ற வேண்டும்’ என்ற பிரார்த்தனையையும் சொன்னாள். அன்னையை நமஸ்கரித்துவிட்டு, கர்ஜனை செய்தபடியே ஹனுமான் கிளம்பினார்.</p>
<p class="Text">ஜாம்பவான், அங்கதன் முதலானோர் உணவும் தண்ணீரும் அருந்தாமல் ஒற்றைக்காலில் நின்றபடி, ஹனுமானை எதிர்நோக்கி இருந்தனர். அவரது மகிழ்ச்சியான ஆரவாரத்தைக் கேட்ட அனைவரும் காரியம் நிறைவேறியதை அனுமானித்து, அங்கு வந்து குதித்த ஹனுமானை மார்போடு அணைத்துக் கொண்டனர். கனிகளை உண்டும், நீர் அருந்தியும் மதுவனத்தைப் பாழாக்கிவிட்டு, அனைவரும் இராமபிரானிடம் வந்தனர்.</p>
<p class="Text">ஹனுமான் உருக்கமான வார்த்தைகளால் பிராட்டியின் நிலையை விளக்கினார். இலங்கையின் செல்வம், இராவணனின் வலிமை மற்றும் அங்குள்ள ஒவ்வொரு விஷயத்தையும் இராமபிரானிடம் கூறினார். பகவான்—— “வாயுகுமாரா! உன்னைப் போன்ற உபகாரி வேறு யாரும் கிடையாது. உனக்கு நான் என்ன கைம்மாறு செய்வேன்? நான் உனக்குக் கடனாளி. உனக்குச் சமமாக, என்னை ஒப்பிட்டுப் பார்க்க முடியவில்லை” என்று கூறினார். பகவானின் சொற்களைக் கேட்ட ஆஞ்சநேயர் மனம் உருகி, இராமபிரானின் திருவடிகளில் விழுந்தார். இராமபிரான், தானே அவரைத் தூக்கி மார்புற அணைத்துக் கொண்டு, அவருக்கு அநன்ய பக்தி நிலைத்திருக்க அருளினார். ஹனுமான் உருவில் வந்த பகவான் சிவபெருமானின் ஆசை நிறைவேறியது.</p>
<p class="End">* * *</p>
<p class="Small-Head">( 3 )</p>
<p class="Text">தன்னை அண்டியவர்களை பகவானிடம் சேர்த்துவிடுவது ஹனுமானின் வாழ்க்கையில் உள்ள தனித்தன்மை. இலங்கையில் விபீஷணன், இவரைச் சந்தித்து, இவரது சங்கம் (தொடர்பு), உரையாடல் ஆகியவற்றால் இராவணனுடைய சபையில் ஹனுமானின் பக்கம் பேசுவதற்கும், இராவணனை விட்டுவிட்டு, இராமபிரானின் சரணத்தை அடைவதற்கும் துணிவு பெற்றார். சுக்ரீவன் தடுத்தும் இராமபிரான் சரணாகதனை ரட்சிப்பேன் எனத் தன் விரதத்தைக் கூறியபோது, இவருக்கு ஏற்பட்ட ஆனந்தத்தை அளவிட்டுச் சொல்ல முடியுமா? மிகுந்த ஆர்வத்துடன் எல்லோருக்கும் முன்பாக, அங்கதனுடன் விபீஷணன் அருகில் பாய்ந்து சென்று, அவரை இராமபிரானிடம் அழைத்து வந்தார். ‘பகவானின் சேவை, பகவானைச் சரணமடைந்தவர்களுக்கு உதவுவது’ — இதுவே ஆஞ்சநேயரது உயர் கடமையாக இருந்தது.</p>
<p class="Text">சேதுபந்தனத்தின்பொழுது ஹனுமான் கொண்டுவந்த மலைகளுக்கு அளவே கிடையாது. சேதுபந்தனம் முழுமை பெறும் சமயம், அவர் வடக்குக் கோடியிலிருந்து ஒரு மலையைத் தூக்கி வந்து கொண்டிருந்தார். இந்திரப்பிரஸ்தத்திற்குச் சிறிது தூரத்தில் வரும்பொழுது, சேதுபந்தனம் முடிந்துவிட்டது என்ற விஷயம் அவருக்குத் தெரிய வந்தது. இந்த மலையைத் தூக்கிச் சென்று, என்ன செய்யப் போகிறோம்? என நினைத்து அங்கேயே வைத்தார். ஆனால், அந்த மலை சாதாரணமான மலையல்ல. உருவத்துடன் தோன்றிய அது ஹனுமானிடம் கூறியது—— “பக்தசிகாமணியே! உமது கை என்மேல்படும் பேறு கிடைத்தும், பகவத் சேவை கிடைக்காமல் போக நான் என்ன தீங்கு செய்தேன்? என்னை இங்கு விட்டுச் செல்லாதே. சேது கட்டப்படும் இடத்திற்கு எடுத்துச் சென்று, இராமசரணத்தில் சேர்த்துவிடு. பூமியில் இடமில்லையானால் கடலில் தூக்கிப் போட்டுவிடு. பகவானின் கைங்கர்யம் கிடைத்தால் வாழ்க்கை மேன்மை அடையும். இல்லாவிடில் வாழ்வதில்தான் என்ன பயன்?”</p>
<p class="Text">மாருதி கூறுகிறார்—— “மலையரசே! நீ உண்மையிலேயே மலையரசன்தான். உனது இத்தகைய உறுதியான மனநிலையைப் பார்க்கும்பொழுது, உன்னை எடுத்துச் செல்ல மனம் துடிக்கிறது. ஆனால், பாலம் கட்டும் காரியம் முடிந்துவிட்டபடியால், இனி எந்த மலையையும் கொண்டு வரவேண்டாம் என்பது இராமபிரானின் ஆணை. ஆனால், நான் உனக்காக இராமபிரானிடம் விண்ணப்பித்து, அவர் உத்தரவுப்படி செய்கிறேன்.</p>
<p class="Text">ஹனுமான் இராமபிரானிடம் சென்றார். மலையரசனின் நிலையையும் வேண்டுகோளையும் தெரிவித்தார். இராமபிரான், “அந்த மலை எனது பேரன்புக்குரியது. நீ அதன் மேன்மையை உயர்த்தினாய். துவாபர யுகத்தில் நான் கிருஷ்ணரூபத்தில் அவதரிக்கும்பொழுது, எனது கைங்கரியத்தில் ஈடுபடுத்திக் கொள்வேன். ஏழு நாட்கள் என்னுடைய விரலால் இம்மலையைத் தாங்கி, ஆயர்களைக் காப்பாற்றுவேன்” என்று கூற, ஹனுமான் விரஜபூமிக்கு வந்து கோவர்த்தனத்திடம் பகவானின் செய்தியைக் கூறினார். ஹனுமானின் கிருபையால் கோவர்த்தன பர்வதம் ஸ்ரீராம கிருபைக்கு இலக்காயிற்று. பகவானின் நித்யலீலைக்கு உதவும் பொருள் ஆயிற்று.</p>
<p class="End">* * *</p>
<p class="Text">சுவேல பர்வதத்தில் பகவான் இலைப்படுக்கையில் (பர்ணசய்யா) சயனித்திருந்தார். இராமபிரானின் திருமுடி சுக்ரீவனின் மடியில் இருந்தது. ஹனுமானும் அங்கதனும் சரண சேவை செய்தபடி இருந்தனர். வில்லும் அம்புறாத்தூணியும் அருகில் இருந்தன. லட்சுமணன் பின்புறம் வீராசனத்தில் அமர்ந்தபடி, இராமபிரானை நோக்கியவாறு இருந்தார். பகவான், தன் கையில் உள்ள பாணத்தைத் தடவியபடியே, சந்திரனைப் பார்த்தபடி அருகில் இருந்தவர்களிடம் கேட்டார்—— “அன்பர்களே! சந்திரனிடம் இந்தக் கருமை ஏன் வந்தது? என்று உங்களுக்குத் தெரிந்தால் கூறுங்கள்.” </p>
<p class="Text">சுக்ரீவன், விபீஷணன், அங்கதன் முதலானோர் அவரவர்களுக்குத் தோன்றும் கருத்தைச் சொன்னபின், மாருதி கூறினார்—— “பிரபோ! சந்திரன், தங்கள் சேவகன். தங்களுக்கு அவனிடம் பேரன்பு உண்டு. சந்திரன், தங்களை உள்ளத்தில் கொண்டுள்ளான். அவன் உள்ளத்தில் தாங்கள் இருக்கின்றீர்கள். தாங்களே சந்திரனின் உள்ளத்தில் சியாமசுந்தர ரூபத்துடன் காணப்படுகின்றீர்கள்” (ஸ்ரீராமசரித மானஸம், லங்கா காண்டம், தோஹா 12/க). இதைக் கேட்ட எம்பெருமான் புன்முறுவல் செய்ய, அனைவரும் மகிழ்ந்தனர்.</p>
<p class="Text">எல்லா இடத்திலும் இராமபிரானைப் பார்க்கும் ஹனுமான் சந்திரனிடத்திலும் இராமபிரானைப் பார்த்ததில் வியப்பு என்ன?</p>
<p class="Text">இராம—இராவண யுத்தம் பயங்கரமாய் நடந்தது. ஆஞ்சநேயர் அப்பொழுது எத்தனை அரக்கர்களை அழித்தார் என்பது இராமாயண அன்பர்களுக்குத் தெரியாதது அல்ல. ஒவ்வொரு சமயத்திலும் இராமன், லட்சுமணன், விபீஷணன், ஜாம்பவான் அனைவருக்கும் ஹனுமான் உதவினார். இந்திரஜித்துடன் போர் செய்யும்போது, லட்சுமணன் சக்தி ஆயுதத்தால் அடிபட்டு மயங்கி விழுந்தார். இந்திரஜித்தும், அவனுக்கு நிகரான பல அரக்கர்களும் மிகவும் முயன்றும் லட்சுமணனைப் பூமியிலிருந்து அசைக்க முடியவில்லை. ஹனுமான், அவரை வெகு எளிதாகத் தூக்கி, இராமபிரானிடம் கொண்டு சேர்த்தார். லட்சுமணனை மயக்க நிலையில் பார்த்த இராமபிரான் கலங்கினார். இலங்கையில் உள்ள ‘ஸுஷேணன்’ எனும் வைத்தியர் உடனடியாக வந்தால், லட்சுமணன் குணமடைவார் என ஜாம்பவான் கூறினார்.</p>
<p class="Text">ஹனுமான் இலங்கைக்குள் சென்றார். எதிரிகளின் வைத்தியர் என்பதால் இரவில் வரமாட்டாரோ? என எண்ணிய மாருதி, அவரது வீட்டையே பெயர்த்து எடுத்து வந்தார். ஸுஷேணன், இராமபிரானின் படைக்குள் புகுந்து, லட்சுமணனைப் பரிசோதித்துவிட்டு, “துரோண பர்வதத்திலிருந்து அன்று இரவுக்குள் மூலிகைகள் கொண்டு வந்தால், லட்சுமணன் பிழைத்து எழுவார்” என்றார். ஹனுமான், பகவானை நினைத்தபடியே துரோண பர்வதத்திற்குப் புறப்பட்டார். இந்தத் தகவல் இராவணனை எட்டியது. ஹனுமானை வழியிலேயே அதிக நேரம் தாமதிக்க வைத்து, மறுநாள் சூரியோதயத்திற்கு முன் திரும்ப முடியாதபடி செய்ய, ‘காலநேமி’ எனும் தைத்யனுடன் இராவணன் சதித்திட்டம் தீட்டினான். காலநேமி, முனிவர் வேடம் தாங்கி, ஹனுமானை ஏமாற்றப் பார்த்தான். ஆனால், மாயாபதியான பகவானின் தூதனிடம், மாயை எப்படிச் செல்லுபடியாகும்? தெய்வச்செயலாய் அதை அறிந்த ஹனுமான், அந்த கபட முனிவனை யமனுக்குக் காணிக்கையாக்கிவிட்டுப் பயணத்தைத் தொடர்ந்தார்.</p>
<p class="Text">ஆஞ்சநேயர் துரோண பர்வதத்தை அடைந்தார். இரவு வேளையானதால் மூலிகைகளைத் தேட முடியவில்லை. ஒருக்கால் தெய்வத்தன்மை மிக்க அந்த மூலிகைகள் மறைந்தும் இருக்கலாம். இரவோடு இரவாய் இலங்கைக்குச் செல்ல வேண்டியிருந்ததால், அவரால் பொழுது விடியும்வரை தாமதிக்க முடியவில்லை. மலையையே முழுவதுமாகப் பெயர்த்தெடுத்துக் கொண்டு திரும்பினார். திரும்பும் சமயத்தில் அயோத்தி குறுக்கிட்டது. தூரத்திலிருந்து பார்த்த பரதன், ஹனுமானை ‘யாரோ ஓர் அரக்கன்’ என எண்ணினான். சாதாரண பாணம் ஒன்றைப் பிரயோகித்தான். பாணம் தாக்கியதும் ‘இராம, இராம’ என்று கூறியபடி, ஹனுமான் மயக்கமடைந்து வீழ்ந்தார். அவர் வாயிலிருந்து இராமநாமத்தைக் கேட்ட பரதன் ஓடிவந்து, அவரைத் தெளிவிக்கப் பெருமுயற்சி செய்தான். கடைசியில் அவன், “எனது உள்ளத்தில் உண்மையான இராம பக்தி இருக்குமேயானால், இந்த வானரம் பிழைத்து எழட்டும்” எனக் கூற, ஹனுமான் எழுந்து அமர்ந்தார். பிறகு, எல்லா விஷயங்களையும் ஹனுமான் கூறினார். பரதன் கழிவிரக்கத்தோடு தன்னையே நொந்து கொண்டான். ஹனுமானை இராம மகாசக்தி படைத்த பாணத்தில் அமர்ந்து செல்ல வேண்டினார். (பரதன் செலுத்தும் அந்த அம்பு, ஹனுமானை நேரே இலங்கைக்குக் கொண்டு சேர்த்துவிடும் வல்லமை பெற்றது.) ஹனுமான் மிகுந்த பணிவுடன் மறுத்துவிட்டு, துரோணாசல மலையை எடுத்துக் கொண்டு இலங்கையை அடைந்தார். அந்தச் சமயம் மிகவும் கலங்கியிருந்த இராமபிரான் ஹனுமானை இறுகத் தழுவிக் கொண்டார். ஸுஷேணன் வைத்தியம் செய்ய, லட்சுமணன் நலம் பெற்றான். எல்லோரும் ஹனுமானைப் புகழ்ந்தார்கள். பின்னர் ஸுஷேணனை, அவன் வீட்டோடு உரிய இடத்தில் சேர்த்துவிட்டுத் திரும்பினார், மாருதி.</p>
<p class="Text">இரவு வேளை. ஹனுமான் பாசறையைக் காவல் காத்து வந்தார். விபீஷணனின் வேடம் தாங்கியபடி ‘அஹிராவணன்’ என்பவன் வந்தான். ஹனுமான் அவனை அழைத்து, “இந்த இரவில் எங்கிருந்து வருகிறாய்?” என்று கேட்டார். அவன், “பகவானின் ஆணைப்படி ஸந்த்யா அனுஷ்டானத்திற்குப் போயிருந்தேன். திரும்பி வருவதற்குத் தாமதமாகிவிட்டது. என்னை உடனே வரும்படி பகவான் அழைத்தார்” என்றான். அனைவரும் உறங்கியபின் அஹிராவணன் இராம—லட்சுமணர்களைத் தன் தோளில் வைத்து எடுத்துக் கொண்டு ஓடினான். பகவானை யாராவது கவர்ந்து செல்ல முடியுமா? லட்சுமணனோ எப்போதுமே உறங்குவது கிடையாது. ஆனால், தன் பக்தனின் மகிமையைப் பிரகடனம் செய்ய நினைக்கும் பொழுது, பிரபு சாதாரண மனிதனைப்போல் லீலை செய்கிறார். தற்பொழுது ஹனுமானின் ஆற்றலை அனைவரும் அறியச் செய்யவே, அஹிராவணனுடன் அமைதியாக சென்றார்.</p>
<p class="Text">மறுநாள் காலை. படை முழுவதும் அமர்க்களப்பட்டது. சுக்ரீவன், ஜாம்பவான், விபீஷணன் எல்லோரும் கலங்கிப் போயிருந்தனர். ஹனுமான் இரவு நடந்ததைச் சொன்னார். உடனே விபீஷணன்—— “இது அஹிராவணனுடைய மாயைதான். அவனைத் தவிர வேறு யாரும் எனது உருவத்தைத் தரிக்க முடியாது” என்றான். “அவன் எத்தகைய பலசாலியாய் இருந்தாலும், எவ்வளவு ரகசியமான இடத்தில் இருந்தாலும், அவனை அழித்து, என் பிரபுவை மீட்டு வருவேன்” என்று சூளுரைத்துவிட்டு வாயுகுமாரன் புறப்பட்டார். அஹிராவணன், இராம—லட்சுமணர்களை நாகலோகத்திற்கு எடுத்துச் சென்ற விஷயம் செல்லும் வழியில் தெரிந்தது. நாகலோகம் சென்று உள்ளே நுழைய முயன்ற மாருதியை ‘மகரத்வஜன்’ தடுத்தான். “நீ யார்? மாவீரனான ஹனுமானின் புதல்வன் நான் என்பது தெரியாதா? திருட்டுத்தனமாய் நுழைந்தால் மிகவும் துன்பப்படுவாய்” என்றான். இதைக் கேட்டு வியப்புற்ற ஹனுமான், அவனிடம் அறிமுகம் செய்து கொண்டு, “குழந்தாய்! எனக்கு மக்கள் யாரும் கிடையாதே. பிறகு நீ எங்கிருந்து வந்தாய்?” என்று வினவ, மகரத்வஜன்—— “தாங்கள் இலங்கைக்கு எரியூட்டியபின், கடலில் குளித்தபொழுது, தங்கள் வியர்வையை ஒரு மீன் விழுங்க, அதன் கர்ப்பத்திலிருந்து நான் பிறந்தேன்” என்று பதிலுரைத்தான். ஹனுமான், இராம—லட்சுமணர்களைப் பற்றிக் கேட்டார். அவன், “எனக்கு எதுவும் தெரியாது. தற்பொழுது எனது யஜமானர் யாரையோ பலியிடப் போகிறார். அங்கு செல்ல யாருக்கும் அனுமதியில்லை. தங்களையும் அனுமதிக்க முடியாது” என்றான்.</p>
<p class="Text">இருவருக்கும் சண்டை மூண்டது. சண்டையில் ஒருவரையொருவர் மிஞ்சினர். மாருதி, அவனை வாலால் கட்டியபடி உள்ளே நுழைந்தார். இவர் கால் பட்ட உடனே, அவர்கள் பூஜித்து வந்த தேவியின் சிலை பூமியில் புதைந்து போக, அதே இடத்தில் ஹனுமான் வாயைத் திறந்தபடி நின்று கொண்டார். ‘தேவிதான் இந்த உருவில் பிரகடனம் ஆகியிருக்கின்றாள். அவளை நன்கு பூஜை செய்யவேண்டும்’ என்று எண்ணிய அரக்கர்கள், பூஜைக்கான பழம், மாலை, அன்னம், வஸ்திரம் முதலியவற்றை அவருக்குச் சமர்ப்பித்தனர். பலி கொடுக்க வேண்டிய நேரத்தில் இராம—லட்சுமணர்களை அழைத்து வந்தனர். அந்தச் சமயம் பலவிதத்திலும் வேடிக்கைகள் செய்தபடி, அரக்கர்கள், அவர்களுக்குத் தொல்லை தந்தனர். அதை, இராம—லட்சுமணர்கள் பொருட்படுத்தவில்லை; முகம் சுளிக்கவும் இல்லை. “இப்பொழுது உங்களது ரட்சகனை நினைத்துக் கொள்ளுங்கள்” என்றான் அஹிராவணன். சிரித்தபடியே இராமபிரான், “உனது தேவி, உன்னையே சாப்பிடாமல் இருக்கவேண்டும்” என்றார். அவன் வாளை வீச இருந்தபொழுது, ஹனுமான் கர்ஜித்தபடி அருகில் வந்து, இராம—லட்சுமணர்களைத் தோளில் அமர்த்திக் கொண்டு, அஹிராவணன் கையிலிருந்த வாளைப் பறித்துவிட்டார். அஹிராவணனையும், மற்றைய அரக்கர்களையும் அழித்துவிட்டு, பகவானைப் பாசறைக்குக் கொண்டு சேர்த்தார். நாற்புறங்களிலும் ஆனந்தகோஷமும் உற்சாகமும் ஏற்பட்டது. எல்லாத் திக்குகளிலிருந்தும் ஹனுமானுக்கு வாழ்த்தொலி கிளம்பின.</p>
<p class="Text">ஹனுமான் ஓயாமல் இராம கைங்கரியத்தில் ஈடுபட்டிருப்பார். யுத்த சமயத்தில் பகலில் இராமபிரானுக்கு அருகிலோ, தள்ளியிருந்தோ போர்புரிபவர், இரவில் இராமபிரானுக்குப் பாதசேவை செய்வார். இராமபிரானிடமிருந்து தர்மம், பிரேமை, ஞானம் பற்றிய விஷயங்களைக் கேட்பார். அநேகமாய் அவர், பகவான் மேனியில் தன் கையை வைத்து, அவரது எல்லாக் களைப்பையும் போக்குவார். பகவான் ஸ்ரீராமன் உறங்கும்பொழுது, தனது நீண்ட வாலால் சுற்றுச்சுவரை எழுப்பி, வாசலில் அமர்ந்தபடியே இரவு முழுவதும் காவலிருப்பார். அவ்வாறே காலை புலர்ந்தவுடன் போரில் ஈடுபடுவார். ஜாம்பவான், சுக்ரீவன், அங்கதன் ஆகிய அனைவரும் இக்கட்டான நிலை ஏற்படும்பொழுது ஆஞ்சநேயரைத்தான் புகலடைவர்.</p>
<p class="Text">இராவணனுடன் போர் புரியும்பொழுது, ஹனுமான் விட்ட ஒரு குத்தால் இராவணன் மயங்கி வீழ்ந்தான். நினைவு வந்தபின் ஹனுமானை மிகவும் கொண்டாடினான். தன் வாழ்நாளில் இத்தகைய ஒரு வீரனைப் பார்த்ததே இல்லையென்று ஒப்புக் கொண்டான்.</p>
<p class="Text para-style-override-2">இராவணனது கணையால் லட்சுமணன் மயங்கி வீழ்ந்தார். தன் மகன் இந்திரஜித் முன்பு லட்சுமணனைத் தூக்க முயன்றதைப் போலவே, இராவணனும் லட்சுமணனைத் தூக்கிச் செல்ல விரும்பினான். அவனது முழுத்திறமையை உபயோகித்தும் லட்சுமணனைத் தூக்க முடியவில்லை. இதைப் பார்த்த ஹனுமான், தன் உடல் முழுவதும் இராவணனது அம்புகளால் துளைத்திருந்தபொழுதும் லட்சுமணனது அருகில் சென்றார். இராவணனை ஒரு குத்துவிட்டார். இலகுவாக மலரைப் போல் லட்சுமணனைத் தூக்கிக் கொண்டு இராமபிரானிடம் வந்தார். ஹனுமானை அணைத்தபடியே லட்சுமணனிடம், “தம்பி! நீ காலனுக்கும் மகாகாலன். அமரர்களைக் காக்க அவதரித்திருக்கும் நீ எப்படி மயக்கமடைந்தாய்?” இராமபிரானுடைய வார்த்தையைக் கேட்ட லட்சுமணன் எழுந்து இருமடங்கு உற்சாகத்துடன் போர்க்களத்திற்குச் சென்றான். மாருதியின் துணிவால் எவ்வளவு பெரிய அபாயம் ஒரு நொடியில் விலகியது.</p>
<p class="End">* * *</p>
<p class="Text">இராமபிரானுக்கு வெற்றி கிட்டியது. வெற்றி செய்தியை ஜானகிக்கு கொண்டு செல்வது யார்? இராமபிரான், ஹனுமானை அழைத்துக் கூறினார்—— “ஆஞ்சநேயா! சீதை, உன்னிடம்தான் மிகவும் சிநேகம் கொண்டுள்ளாள். இந்த வெற்றிச் செய்தியைச் சொல்வதற்கு, நீயே சீதையிடம் செல். மன்னன் விபீஷணனின் அனுமதியுடன் அங்கு சென்று, எனது நலத்தையும், சுக்ரீவன் மற்றும் லட்சுமணனது நலத்தையும் கூறி, இராவணனுடைய வதத்தையும் தெரிவிப்பாயாக! சீதை மகிழும்படியாக விஷயத்தைச் சொல்.” </p>
<p class="Text">ஹனுமான் இலங்கையில் நுழைந்தார். இலங்கையில் அரக்கர்கள் ஹனுமானைப் பாராட்டினார்கள். விபீஷணனின் அனுமதியைப் பெற்றே, அசோகவனத்தில் இருந்த சீதையைப் பார்க்கச் சென்றார். பிராட்டியைத் தண்டம்போல் சாஷ்டாங்கமாய் வணங்கி, அனைத்துச் செய்திகளையும் பணிவுடன் தெரிவித்தார். ஒரு கணம் சீதையால் எதுவும் பேச இயலவில்லை. மகிழ்ச்சியில் தொண்டை தழுதழுத்தது. கண்களில் கண்ணீர் பெருக, “குழந்தாய்! இந்த மகிழ்ச்சியான செய்தியைக் கேட்ட என்னால் எதுவும் பேச முடியவில்லை; தவறாக நினைக்காதே. இதைவிட எனக்கு மகிழ்ச்சியளிக்கும் செய்தி வேறு எதுவும் கிடையாது. இதற்குக் கைம்மாறாக, உனக்கு எதைக் கொடுப்பேன்? என்று ஆராய்ந்து கொண்டிருக்கிறேன். மகிழ்ச்சியான விஷயத்தைக் கூறுபவர்களுக்குப் பரிசு கொடுப்பது வழக்கமாயிற்றே? மூவுலகச் செல்வத்தையும், எல்லா ஐசுவரியங்களையும் உனக்குக் கொடுத்தாலும், எனக்கு நிறைவு ஏற்படாது. உன் உள்ளத்தில் பகவானின் அநன்ய பக்தி என்றும் நிறைந்திருக்கட்டும். நான், உனக்கு கடனாளியாகவே இருக்கின்றேன். எல்லா நற்குணங்களும் உனது உள்ளத்தில் நிலைபெறட்டும். இராமபிரான், உன்னிடம் எப்பொழுதும் கருணை சொரிந்து கொண்டிருப்பார்” என்று ஆசீர்வதித்தாள்.</p>
<p class="Text para-style-override-2">ஆஞ்சநேயர் அஞ்சலி செய்தபடி, “அன்னையே! இத்தகைய அன்பு ததும்பும் வார்த்தைகளைத் தங்களைத் தவிர வேறு யார் கூறுவர்? என் உள்ளத்தில் சீதாராம தெய்வதம்பதியின் நினைவு நிறைந்திருக்க, அந்த நிழலில் அண்டியிருக்கும் எனக்கு இதைவிட வேறு என்ன வேண்டும்? நான், தங்களுக்கு என்ன சேவை செய்யவேண்டும்? என்று உத்தரவிடுங்கள்” என்று கேட்டார். சீதாதேவி—— “நான், பகவானைப் பார்க்க ஆர்வத்தோடு இருக்கிறேன். இனி ஒருகணம் கூடத் தாமதிக்க முடியாது” என பதிலுரைத்தாள். ஹனுமான் வேகமாய் அங்கிருந்து, பகவான் ஸ்ரீராமனிடம் வந்தார். பிராட்டியின் மலர்ச்சியையும், இராமபிரானைப் பார்க்க இருக்கும் துடிப்பையும், பிராட்டியின் வேண்டுகோளையும் இராமபிரானிடம் தெரிவித்தார். பிராட்டியை அழைத்து வரச்சொல்லி, விபீஷணனுக்கு இராமபிரான் ஆணை பிறப்பித்தார்.</p>
<p class="End">* * *</p>
<p class="Text">இராமபிரானும் சீதையும், லட்சுமணன், சுக்ரீவன், விபீஷணன் முதலியோருடன் புஷ்பக விமானத்தில் ஏறி, அயோத்திக்குத் திரும்பினர். பிரயாகையில் ஹனுமானை அழைத்து—— “வாயுகுமாரா! நீ, அயோத்தி சென்று, பரதன் என்ன செய்கிறான்? என்று பார். என் பிரிவில் அவனுக்கு ஒவ்வொரு கணமும் கல்ப காலம் போல் இருக்கும். என்னைப் பற்றிய செய்தியை அவனுக்கு தெரிவித்து, அவனைப் பற்றிய விவரங்களை அறிந்து கொண்டு விரைவில் வா” என்று கூற, மாருதியும் புறப்பட்டார்.</p>
<p class="Text para-style-override-7">அயோத்தியில் இராமபிரானுக்காக பரத நம்பி<span class="char-style-override-7">‡</span> எந்த அளவு ஏங்கித் தவித்தான்? என்பதை யாரும் ஊகிக்க முடியாது. ஹனுமான் அந்த நிலையை நேரில் பார்த்தார். பரதன் தலையில் ஜடாபாரத்துடன் தர்பாசனத்தில் அமர்ந்திருந்தான். அவனது உடல் உலர்ந்து மெலிந்திருந்தது. கண்களிலிருந்து கண்ணீர் பெருகியபடியும், வாயிலிருந்து இடையறாது இராமநாமம் எழுந்தபடியும் இருந்தது. ‘மற்றொருவர் வந்துள்ளார்’ என்ற நினைவுகூட இல்லாமல் இராமதியானத்தில் ஒன்றியிருந்தான். அவனது தியானம் தானாகவே கலைந்து விடும்படி ஆஞ்சநேயர்—— “யாருடைய பிரிவால் துயருற்றுள்ளீர்களோ, யாருடைய திருநாமங்களையும் குணங்களையும் ஜபம் செய்து கொண்டு இருக்கிறீர்களோ, தேவர்களுக்கும் முனிவர்களுக்கும் ரட்சகனான அந்த இராமபிரான், சீதாமாதா—லட்சுமணனுடன் நலமாய் வந்து கொண்டு இருக்கின்றார்” என்று கூறினார். வாயுகுமாரனின் வார்த்தையைக் கேட்ட பரதனின் உடலில் உயிர் வந்தது. நாடிதோறும் அமுதப்பெருக்கு ஏற்பட்டது. அவன் சட்டென எழுந்து, ஹனுமானை மார்போடு ஆலிங்கனம் செய்து கொண்டான். ஹனுமானது அறிமுகம் ஆனபின், அவனது ஆனந்தத்திற்கு எல்லையே இல்லை. மேலும் மேலும் இராமபிரானைப் பற்றிக் கேட்க, வாயுபுத்திரனும் பல தடவை கூற, இருவருக்கும் முடிவற்ற ஆனந்தானுபவம் ஏற்பட்டது.</p>
<p class="Foot-Note para-style-override-12"><span class="char-style-override-8">‡</span> நம்பி — பக்தியில் பூர்ணமானவன்.</p>
<p class="Text para-style-override-2">“ஐயா! தங்களுக்கு நான் என்ன கொடுப்பேன்? தாங்கள் கூறிய மகத்தான இனிய செய்திக்குப் பதிலாக, தங்களுக்குக் கொடுப்பதற்கு என்ன பொருள் இருக்கிறது? உங்களுக்குக் கடனாளியாக இருப்பதே எனக்கு மகிழ்ச்சி” என்று பரத நம்பி பகர, அவனது சரணங்களில் விழுந்த ஆஞ்சநேயர், அவனது அன்பைப் புகழ்ந்தபடியே, “இராமபிரான் எப்பொழுதும் தங்களைப் பற்றியே பேசுகிறார். தங்களது நற்குணங்களையே கூறுகிறார். தங்களது பெயரையே புலம்புகிறார்” என்று கூறி, பரதனிடம் அனுமதி பெற்று அங்கிருந்து விடைபெற்றார்.</p>
<p class="End">* * *</p>
<p class="Text">ஸ்ரீராமபட்டாபிஷேகம் முடிந்தது. இராமபிரான், தன் கைகளாலேயே சுக்ரீவன், விபீஷணன் முதலானோர்களுக்கு விலையுயர்ந்த ஆடை—அணிகலன்களையும் நவமணிகளையும் கொடுத்தார். ஆனால், என்ன நினைத்தாரோ, மாருதிக்கு எதுவும் தரவில்லை. ‘ஹனுமானை ஏன் மறந்தார்?’ என அனைவரும் சிந்தனை செய்தபடி இருந்தனர். அனைத்தையும் அறிந்த இராமபிரான் பேசாமல் இருந்தார். சீதாமாதாவிற்கு பகவானின் லீலாரகசியம் தெரியுமானாலும், ஹனுமானின் மகிமையைக் காட்டுவதற்காக, தான் ஒரு லீலை செய்தாள். தன் கழுத்திலிருந்த விலையுயர்ந்த மணிமாலையைக் கழற்றி, ஹனுமானுக்கு அளித்தாள். அனைவரும் அன்னையை வாழ்த்தினார்கள். ஹனுமானும் பேரன்புடன் அதை ஏற்றார். ஆனால், இது என்ன? ஹனுமான் என்ன செய்து கொண்டிருக்கிறார்? அனைவருக்கும் வியப்பு ஏற்பட்டது. ஹனுமான் மாலையிலிருந்து ஒவ்வொரு மணியாய் எடுத்து உடைத்து, உற்றுப் பார்த்துத் தூக்கியெறிந்தார். இது தொடர்ந்தது. எத்தனை மணிகளை உடைத்தெறிந்தார் என்பது தெரியாது.</p>
<p class="Text">இராமபிரான் புன்முறுவலுடன் இருந்தார். மைதிலி கம்பீரமாய் இருக்க, பரத—சத்ருக்கன—லட்சுமணர்கள் அதிசயத்துடன் பார்த்தபடி இருந்தனர். ஆனால், சபையில் இருந்தவர்களால் மௌனமாய் இருக்க இயலவில்லை. அவர்கள்—— “ஆஞ்சநேயா! நீ என்ன செய்து கொண்டிருக்கிறாய்? விலையுயர்ந்த இந்த மணிகளை மண்ணில் எறியாதே” என்றனர். “இவர் ஒரு வானரம்தானே! மணியின் மதிப்பு எப்படி தெரியும்?” என்றான், ஒருவன். பலரின் கோபத்தையும் பார்த்த ஹனுமான், “சகோதரர்களே! ஏன் கோபப்படுகிறீர்கள்? இந்த மணிகளின் மதிப்பு எனக்குத் தெரியும். இவை மிகவும் பிரகாசமாக இருக்கின்றன. இவற்றை மிகவும் அதிக விலைக்கு விற்க முடியும். இவற்றுக்குரிய உயர்ந்த விலைகொடுத்து யாரும் வாங்க முடியாமலும் போகலாம். இவற்றை அணிவதால் அழகும் கூடுகிறது. இதெல்லாம் பெருமை தரும் விஷயமா? இல்லை இல்லை. எந்தப் பொருளின் உள்ளத்தில் பகவான் இருக்கின்றாரோ, அதுவே பெருமை வாய்ந்தது. இதையே பெருமைக்கு உரைகல்லாக, நான் நினைக்கிறேன். இந்த மணிகளுக்குள் பகவான் தென்படுகிறாரா? என்று நான் தேடினேன். பகவான் தென்படவில்லை. இவற்றின் பளபளப்பு எனக்கு இருளாகவே தோன்றியது. இதனால் எனக்கு என்ன பயன்? இதில் எனக்கு ஏது ஆசை? என்றைக்கேனும் ஒரு நாள் இவைகள் உடைந்து போகும்; தொலைந்து போகும். எனவே, இவற்றை நான் இன்றே உடைத்துவிட்டேன்” என்றார்.</p>
<p class="Text para-style-override-2">வாயு குமாரனின் வார்த்தையைக் கேட்ட அனைவரும் அவர் மணிகளை உடைத்தெறிந்த காரணத்தை உணர்ந்தனர். ஆனால், சிலரது மனத்தில் ஒரு சந்தேகம் எழுந்தது. அவர்கள்—— “அப்படியானால் உனது உள்ளத்தில் இராமபிரான் இருக்கிறாரா? இருந்தால் காண்பி! பார்ப்போம். இல்லையெனில், நீ ஏன் இதயபாரத்தைச் சுமக்கிறாய்?” என்றார்கள். “நிச்சயம் என் உள்ளத்தில் பகவான் இருக்கிறார்” என்று கூறிய ஹனுமான், தனது இரு கைகளையும் மார்பில் வைத்துப் பிளக்க, சகோதரர்கள் புடைசூழ, அன்னை சீதையுடன் இராமபிரான் இரத்தினசிம்மாசனத்தில் விளங்குவதைப் பார்த்தனர். ஹனுமானின் பெருமையை அனைவரும் பாராட்டினார்கள். பகவான் அரியணையிலிருந்து எழுந்து, ஹனுமானை அணைத்துக் கொண்டார். இராமபிரானின் ஸ்பரிசத்தால் ஹனுமானின் மார்பு முன்னைவிட வலுவாக ஆயிற்று. பகவான் ஹனுமானுக்கு ஏன் எந்தப் பரிசும் தரவில்லை? என்பதை அனைவரும் உணர்ந்தனர். ஜானகியும் புன்முறுவல் பூத்தாள்.</p>
<p class="End">* * *</p>
<p class="Text para-style-override-2">எத்தகைய பிள்ளை ஹனுமான்! சீதை எத்தகைய தாய்! இருவருடைய அன்பையும் என்ன சொல்வது? ஆயிரக்கணக்கான தாச—தாசிகள் சீதையின் கடைக்கண் பார்வையை அறிந்து, சேவை செய்யக் காத்திருந்தனர். ஆனால், அதனால் திருப்தியாகாத வைதேகி, தனது அன்பு மகன் ஆஞ்சநேயனுக்கு, தனது கைகளால் சமைத்து ஊட்ட நினைத்தாள். பலவிதமான தின்பண்டங்கள் தயார் செய்தாள். ஹனுமான் உணவருந்த அமர்ந்தார். தாயின் கையாலான சமையல் எவ்வளவு ருசியாக இருக்கும்! ஹனுமான் சாப்பிடத் தொடங்கினார். எவ்வளவு சாப்பிட்டோம் என்பது அவருக்கே தெரியவில்லை. சமைத்த உணவு முழுவதும் தீர்ந்து போயும், ஹனுமான் ‘போதும்’ என்று சொல்லவில்லை. அன்னை வைதேகி தவித்துப் போய்விட்டாள். வழி தெரியாமல் இராமபிரானை நினைத்தாள். ஹனுமான் உருவில் சிவபெருமானே உணவருந்துவதைப் பார்த்தாள். பிரளய காலத்தில் உலகனைத்தையும் விழுங்கும் மகாகாலனுக்கும் காலனான ஹனுமானின் வயிறு சிறு பண்டங்களால் எவ்வாறு நிரம்பும்? அவள் மரியாதையுடன் ஹனுமானைப் புகழ்ந்து, ஹனுமானின் பின்பக்கம் சென்று, அவரது சிரசில் <span class="char-style-override-4">‘ஓம் நம:சிவாய’</span> என எழுதி, பிறகு உணவைப் பரிமாறினாள். தேவியின் இச்செயலால் ஹனுமான் திருப்தியடைந்தார். இவ்வாறு சீதாமாதா ஹனுமானை சிவரூபமாய் ஏற்றாள்.</p>
<p class="End">* * *</p>
<p class="Text">இராமபிரானின் சேவை முழுவதும் ஹனுமானே செய்தார். மற்றவர்களுக்கு இராமசேவை செய்ய இடம் கொடுக்காதபடி, தன் பணியில் கவனமாய் இருந்தார். பரதன், சத்ருக்னன், லட்சுமணன் முதலியோர் பகவானின் கைங்கரியத்திற்கு ஆசைப்பட்டுக் கொண்டே இருக்கின்றனர். கடைசியில் ஓர் உபாயத்தைத் தீர்மானித்தனர். இராமபிரானின் எல்லாச் சேவைகளையும் பிரித்து, ஒவ்வொருவரும் ஒவ்வொரு சமயத்தில் ஒரு காரியத்தைச் செய்வது என்று ஒரு வழக்கத்தை ஏற்படுத்திக் கொண்டார்கள். மாருதிக்கு அச்சேவையில் ஏதும் இடமளிக்கப்படவில்லை. சீதையின் மூலம் இந்தத் திட்டம் இராமபிரானிடம் தெரிவிக்கப்பட்டது. அதைப் பார்த்த இராமபிரான் புன்சிரிப்புடன் ஹனுமானிடம், “இது உனக்கு திருப்தியளிக்கிறதா?” என்று வினவினார். ஹனுமான், “பகவானே! எல்லோருடைய அனுமதியும், அன்னையின் பரிந்துரையும் இருக்குமேயானால், இதில் விடப்பட்ட ஏதாவது ஒரு பணி என்னுடையதாக இருக்கட்டும்” என்றார். இராமபிரானும் மற்றவர்களிடம், “சகோதரர்களே! நன்றாக ஆராய்ந்து பாருங்கள்” என்று வினவ, எல்லோரும் பணிகளின் விவரங்களை நுணுகிப் பார்த்தனர். ஒரு பணியும் விடப்படவில்லை. அனைவரும் ஆஞ்சநேயரின் வார்த்தையை வாழ்த்த, பிரபுவால் அந்த யோசனை ஏற்றுக் கொள்ளப்பட்டது.</p>
<p class="Text">வாயு புத்திரன், “பிரபோ! மகாராஜா கொட்டாவிவிட்டால், கைசொடுக்கு போட வேண்டும் என்பது அரச வழக்கம். இதுவே, என் பணியாய் இருக்கட்டும்” என்றார். எல்லோரும் இதை ஒரு சாதாரண வேலையாக எண்ணினர். இராமபிரானும் புன்முறுவலுடன் அனுமதித்தார். பகவத் கைங்கரியத்தில் எத்தகைய நுண்ணறிவு ஹனுமானுக்கு இருந்தது என்பதைப் பார்த்த பரத நம்பி திகைத்தான்.</p>
<p class="Text para-style-override-2">அனுமனின் பணி முறை வந்தது. எம்பெருமான் செல்லும்பொழுது, உலவும்பொழுது, உறங்கும்பொழுது, உணவருந்தும்பொழுது, எப்பொழுதும் அவருடனேயே ஹனுமான் இருக்கத் துவங்கினார். இராமபிரான் நடக்கும் பொழுது ஹனுமான் அவருக்கு முன்னால் பகவானைப் பார்த்தபடியே பின்னடையாகச் செல்வார். பகவான் தூங்கும் பொழுதும் சிறிது தூரத்தில் நின்றபடியே, பகவானின் மதிமுகத்தைப் பார்த்தபடியே இருப்பார். யாராவது தடுத்தால், “பகவானுக்கு எப்பொழுது கொட்டாவி வரும் என்பது தெரியாதே?” எனக் கூறி, பதில் பேச முடியாமல் செய்துவிடுவார். சீதைக்கும் இராமசேவைக்கு இது இடையூறாகவே இருந்தது. லட்சுமணனும் சத்ருக்னனும் பயந்துவிட்டனர். இராமபிரான் தனக்குள்ளேயே சிரித்துக் கொண்டார். கடைசியில், சீதை சொன்னதன் பேரில் இராமபிரான், இந்தப் புது யோசனையை மாற்றிக் கொள்ள, ஹனுமான் பழையபடியே எப்பொழுதும்போல் இராமசேவை செய்து வந்தார்.</p>
<p class="End">* * *</p>
<p class="Text">இராமபிரானுக்கு அனைவரைக் காட்டிலும் ஹனுமானிடம் மிக அதிகமான அன்பு இருப்பதாய் பரதன், சத்ருக்னன் முதலானோர் நினைத்தனர். அது உண்மையும்கூட. இராமபிரானிடம் ஏதேனும் கேட்க வேண்டியிருந்தாலும், ஆஞ்சநேயரின் மூலமாகவே கேட்பார்கள். ஹனுமானும் தானே இராமபிரானிடமும் சீதாமாதாவிடமும் பலவிதமாய் கேள்விகள் கேட்டு, ஜீவன், சிவன் சம்பந்தமாய் தத்துவஞானம் பெற்றார். இராமபிரான் பல தடவை அவருக்கு தத்துவஞானமும், வேதாந்தத்தின் அனைத்து ரகசியங்களையும் அருளியிருக்கிறார். அத்யாத்ம ராமாயணத்தின் தொடக்கமே இப்படித்தான். பகவான், ஸ்ரீகிருஷ்ணாவதாரத்தில் அர்ஜுனனுக்கும், உத்தவருக்கும் செய்த உபதேசங்களை, ஸ்ரீராமாவதாரத்தில் ஹனுமானுக்குச் செய்ததாய் பிரும்மாண்டபுராணம் விவரிக்கின்றது. ஹனுமான், ஞானமூர்த்தி என்பது நிறைய இடங்களில் தெளிவாகிறது. பரமசிவனாய் இருக்கும் அவரிடத்தில் இது ஆச்சரியமா, என்ன?</p>
<p class="Text para-style-override-2">ஹனுமான் எப்பொழுதும் இடையறாது சேவை செய்வதைப் பார்த்து, இராமபிரான்—— “ஆஞ்சநேயா! நீ என்னுடைய ஸ்வரூபம். ஏன் இவ்வளவு சேவை செய்யவேண்டும்? பேசாமல் ஆனந்த அனுபவத்திலேயே இருக்கலாமே” என்று கூற, ஹனுமான் கூறுகிறார்—— “பிரபோ! தாங்கள் கூறுவது உண்மைதான். நான் சேவை செய்வதால், தங்களுடைய ஸ்வரூபமாய் இருக்கமாட்டேனா? சேவை செய்யும் சமயத்தில் ஆனந்த அனுபவம் ஏற்படாதா? சரீரம் எனும் பார்வையில், நான் தங்கள் அடிமை. சரீரம் எப்பொழுதும் தங்களுடையவும், தங்கள் அடியார்களுடையவும் சேவையிலேயே ஈடுபட்டிருக்கும். இதுவே, இதன் பயன். ஜீவன் எனும் பார்வையில் நான் தங்கள் அம்சம். தங்களை விட்டுப் பிரியாமல், தங்கள் சன்னதியிலேயே இருக்கவேண்டும் என்பதே என் விருப்பம். தத்துவப் பார்வையில் நான் தங்களுடைய ஸ்வரூபம். அந்த நோக்கில் பேச வேண்டியதோ, கேட்க வேண்டியதோ என்ன இருக்கின்றது?” மாருதியின் வார்த்தையைக் கேட்ட ரகுவீரன் மகிழ்ச்சியடைந்தார்.</p>
<p class="End">* * *</p>
<p class="Text">இராமபிரானுடைய அசுவமேத யாகத்திற்கான குதிரை அவிழ்த்துவிடப்பட்டது. சத்ருக்னன், புஷ்கலன், லட்சுமிநிதி முதலிய மகாவீரர்கள், அதன் பாதுகாவலுக்கு நியமிக்கப்பட்டனர். ஹனுமானும் அவர்களுடன் இருந்தார். ‘அநேக இடங்களில் பெரும் போர் நேரிட்டது. ஹனுமான் அப்போரில் எத்தகைய லட்சியத்துடனும் வீரமுடனும் போரிட்டார்’ போன்ற விஷயங்கள் பத்மபுராணம் பாதாளகண்டத்தைப் படிக்கும்பொழுது தெரிய வருகிறது. இங்கு சில நிகழ்ச்சிகள் மட்டும் குறிப்பிட்டுக் காட்டப்படுகின்றன.</p>
<p class="Text">சத்ராங்க நாட்டு அரசன் சுபாகுவுடன் போர் நடந்து கொண்டிருந்தது. பல வீரர்கள் இறந்தனர். பலர் காயமுற்றனர். கடைசியில் சுபாகுவிற்கும் மாருதிக்கும் போர் நடைபெற்றது. மாருதி, சுபாகுவின் மார்பில் ஓர் உதைவிட்டதும், அவன் நினைவிழந்தான். மயக்கத்தில், தான் அயோத்தியில் இருப்பதாகவும், சரயூ நதிக்கரையில் இராமபிரான் ஒரு வேள்வி நடத்த, அதில் அனந்தகோடி பிரும்மாண்ட நாயகர்களான பிரும்மா முதலியோர் இராமபிரானைத் துதிப்பதாகவும், நாரதர் உள்ளிட்ட முனிவர்கள் வீணை, மிருதங்கம் முதலான வாத்தியங்களுடன் இராமபிரானின் குணங்களையும் புகழையும் பாடிக் கொண்டிருப்பதாகவும் கண்டான். இராமபிரானின் சியாமசுந்தர சோபையில் மூழ்கி, வெகுநேரம் மயங்கியிருந்த சுபாகுவிற்கு மூர்ச்சை தெளிந்தது; அஞ்ஞானமும் அழிந்தது. அவன், முனிவர் ஒருவரின் சாபக்கதையைக் கூறி, ஹனுமானின் மகிமையைப் பாடினான். “இவரின் பாதஸ்பரிசத்தால் எனக்கு இராமதத்துவக்ஞானம் உண்டாயிற்று. போரை நிறுத்துங்கள்; காணிக்கைகளுடன் அயோத்திக்குப் புறப்படுங்கள்; இராமபிரானின் வேள்வியில் கைங்கர்யம் செய்யுங்கள்” என்று தனது வீரர்களுக்குக் கூற, அவர்கள், ஹனுமான் முதலியோருக்கு மரியாதை செய்து, பின்னர் அயோத்தி வந்தனர். அதன்பின் ஹனுமான் யாகக்குதிரையுடன் புறப்பட்டார்.</p>
<p class="Text">அந்தக் குதிரை தேவபுர அரசன் சிவபக்தனான வீரமணியால் கட்டப்பட்டபொழுது, பயங்கரமான போர் தொடங்கியது. வீரமணியின் பக்திக்கு வசப்பட்ட சிவபெருமான், தானே வந்து போர் செய்ய, சத்ருக்னன், புஷ்கலன் முதலானோர் மயங்கி உயிர்போன நிலையில் வீழ்ந்தனர். ஆஞ்சநேயர் மட்டும் போர் புரிந்து கொண்டிருந்தார். ஒருபுறம் பக்தனாகவும், மறுபுறம் பகவானாகவும் இருந்து கொண்டு போர் புரியும் சிவபெருமானின் லீலையை என்னவென்பது! இருபக்கமும் சிவபெருமான் என்றால் யார் தோற்பார்கள்? வாயுகுமாரர் கம்பீரமாக, “சிவன், இராமபக்தன் என நான் உணர்ந்து இருக்கின்றேன். ஆனால், இராமபிரானின் யாகக்குதிரைக்கு, நாங்கள் காவலாக வந்து கொண்டிருக்கும்போது, அதற்கு இடையூறு புரியும் உமது பக்தி இவ்வளவுதானா?” என்று சிவபெருமானிடம் கேட்டார். அதற்கு சிவபெருமான்—— “சரியாகச் சொன்னாய். எனக்கு பகவத் பக்தி எங்கு இருக்கிறது? ஆனால், உனது வார்த்தையானது, எனக்கு பகவானின் நினைவை ஏற்படுத்தியது. ஆனால், நான் என்ன செய்வேன்? நான், வீரமணியின் பக்திக்கு வசப்பட்டவன். அவன் பக்கமாய் நான் போர் புரிந்தே ஆகவேண்டும்” என்று கூறினார்.</p>
<p class="Text">பயங்கரமான போர் தொடங்கியது. வாயுகுமாரனின் தாக்குதலால் சிவபெருமானின் ரதம் நொறுங்கியது. அவரது ஆயுதங்கள் பயனற்றுப் போயின. அவரது சரீரம் தளர்ந்தது. நந்தி ஓடத் துவங்கினார். சிவபெருமான், ஆஞ்சநேயரை அழைத்துக் கூறினார்—— “வீரனே! நீ பெரும் பேறு பெற்றவன். உனது பகவத் பக்தி பெருமை வாய்ந்தது. உனது வீரியத்தையும், பகவத் பக்தியையும் பார்த்து மகிழ்ச்சி அடைகிறேன். வேள்வி, தவம் முதலியவற்றாலும் கிடைத்தற்கரியதான வரங்களை, உனக்கு அருள்வதற்குக் தயாராக உள்ளேன், கேள். அப்பனே! உனக்கு எது விருப்பமோ, அதை கேள்.”</p>
<p class="Text">ஹனுமான் கூறுகிறார்—— “சிவசங்கரா! பகவான் இராமபிரானின் கருணையால் எனக்கு எந்தப் பொருளிலும் ஆசை கிடையாது. தாங்கள், இந்தப் போரினால் என்னிடம் சந்தோஷமடைந்திருப்பீர்கள் என்பதால், தங்களிடம் ஓர் உதவி கோருகிறேன். போரில் புஷ்கலன் இறந்துவிட்டான். சத்ருக்னர் மயங்கியுள்ளார். வீரர்கள் படுகாயம் அடைந்தவர்களாய் யுத்தபூமியில் வீழ்ந்துள்ளனர். தாங்கள் தங்கள் கணங்களுடன் இவர்களைக் கவனித்துக் கொள்ளுங்கள். நான் மூலிகைகள் கொண்டு வருவதற்குத் துரோணாசலம் செல்கிறேன். ஒருக்கால் தேவர்கள் தடுத்தால், அங்கும் யுத்தம் ஏற்பட்டு தாமதம் ஆகலாம். அதுவரை, இந்த வீரர்களுக்கு ஏதும் தீங்கு நேரிடலாகாது.” வானர வீரனின் வார்த்தைகளை சிவபெருமான் ஏற்க, வாயுகுமாரன் புறப்பட்டுச் சென்றார்.</p>
<p class="Text">திருப்பாற்கடலை அடைந்து துரோணாசலத்தைத் தன் வாலதியில் சுருட்டினார். அதைத் தூக்கியபடி அங்கிருந்து புறப்பட்டபொழுது, அதன் ரட்சகர்களான தேவர்கள், அவரை முற்றுகையிட்டனர். ஆனால், ஆஞ்சநேயரது எதிரில் யாரும் செல்ல முடியாமல், அவர்கள் காயமடைந்து புறமுதுகிட்டனர். அவர்கள் இந்திரனிடம் சென்று, “ஒரு வானரன் துரோணாசலத்தை எடுத்துச் செல்கிறான். எங்களது படைக்கலங்கள் அவனிடம் செல்லுபடியாகவில்லை” என்று கூற, இந்திரன் பயந்து, தங்கள் குலகுரு பிருஹஸ்பதியிடம் சென்றான். பிருஹஸ்பதி, அந்த வானரன் ஹனுமான்தான் என்பதை உணர்த்தி, அவரை உபசரிக்கச் சொன்னார். இந்திரன்— “பிருஹஸ்பதி பகவானே! எங்கள் இனத்தவர்களுக்கு துரோணாசலம்தான் ஜீவாதாரம். ஹனுமான், அதை எடுத்துச் செல்வாரேயானால், தேவ இனம் அழிந்துவிடும். ஹனுமானின் காரியமும் வெற்றி பெறவேண்டும்; எங்கள் மூலிகைகளும் காக்கப்பட வேண்டும். அதற்கான உபாயம் ஏதாவது செய்யுங்கள்” என்று வேண்டினான்.</p>
<p class="Text">இந்திரன் மற்றும் தேவர்களுடன் பிருஹஸ்பதி ஹனுமானிடம் வந்தார். அமரர்கள், அவரிடம் மன்றாடி, தங்களது தவற்றுக்கு மன்னிப்புக் கோரினார்கள். அவரது விருப்பம் நிறைவேற வரமளித்து, அவருக்கு ‘ம்ருதஸஞ்ஜீவினி’ என்ற மூலிகையைக் கொடுத்தனர். மாருதி, அதை எடுத்துக் கொண்டு போர்க்களத்திற்கு வந்தார். நாற்புறமும் இருந்து அவருக்கு வாழ்த்துக்கள் எழுந்தன. பின்னர், அவர் புஷ்கலன் அருகில் மூலிகையுடன் சென்றார். இறந்து கிடந்த புஷ்கலனிடம் மூலிகையை உபயோகித்தபடியே, “நான் மனது—வாக்கு—சரீரங்களால் இராமபிரானை அறிந்திருப்பேனேயானால், அவரது ஆணையை நிறைவேற்றுபவன் என்பது உண்மையானால், என் பார்வையில் அவரைத் தவிர வேறு பொருள் கிடையாது என்பது சத்தியமானால், இந்த மூலிகையால் புஷ்கலன் பிழைக்கட்டும்” என்று கூறித் துண்டித்து கிடந்த, அவனது தலையை உடலுடன் சேர்க்க, புஷ்கலன் உயிர் பெற்றெழுந்து, சிவபெருமானுடன் மீண்டும் போர் செய்ய ஓடினான்.</p>
<p class="Text">ஹனுமான், சத்ருக்னனிடம் சென்றார். சத்ருக்னன் மூர்ச்சையிலேயே ‘ராம், ராம்’, ‘ரகுநந்தனா, ரகுநந்தனா’ என்று கூவியபடி, இராமபிரானின் லீலைகளைப் புலம்பிக் கொண்டிருந்தான். ஹனுமான் மூலிகையை அருகில் கொண்டு சென்றபடி, “இராமபிரான் கிருபையால் நான் நித்ய பிரம்மசாரியாக இருக்கிறேன். எனது பிரம்மசரியத்திற்குத் தடையேதும் வராது என்பது உண்மையானால், சத்ருக்னர் எழுந்து கொள்ளட்டும்” என்று கூற, சத்ருக்னன் எழுந்து, “சிவன் எங்கு இருக்கிறார்? அவரைப் போரிட்டு வீழ்த்துவேன்” என்று கூவியபடி யுத்தபூமியில் ஓடினான். மறுபடியும் கடும் போர் நிகழ, வீரமணி மயங்கி வீழ்ந்தான். சத்ருக்னனும் சிவபெருமானும் போரிட்டனர். சிவபெருமானின் பாணங்களால் சத்ருக்னன் கலங்கியபொழுது, மாருதி, “உனது அண்ணனை நினைத்துக் கொள். காரியத்தில் வெற்றி பெறுவாய்” என்று கூற, சத்ருக்னன் அவ்வாறே செய்தான். இராமபிரான் அங்கு எழுந்தருள, சிவபெருமான் மிகுந்த ஆர்வத்துடனும் பேரன்புடனும் இராமபிரானைத் துதித்து மன்னிப்புக் கோரினார்.</p>
<p class="Text para-style-override-2">இராமபிரான், “தேவாதிதேவா! மகாதேவா! தாங்கள் மிகவும் சரியாகத்தான் செய்தீர்கள். தமது பக்தர்களைக் காப்பதுதான் தேவர்களின் நெறி. தாங்கள், என் உள்ளத்தில் இருக்கின்றீர். நான், தங்கள் உள்ளத்தில் இருக்கின்றேன். நாம் இருவரும் ஒருவரே. யார் நம் இருவருள் வேற்றுமை பார்க்கின்றார்களோ, அவர்கள் நரகத்தை அடைகின்றனர். தங்களது பக்தன் எனது பக்தன் ஆவான். என் பக்தனும் பக்தியுடன் தங்களை வணங்குகிறான்” என்று கூறி, இறந்தவர்களுக்கு உயிர் கொடுத்தார். காயமடைந்தவர்களை நலமுறச் செய்தார். அரசன் வீரமணி, தனது செல்வம் அனைத்தையும் சமர்ப்பித்து, இராமபக்தன் ஆனான். ஹனுமான் வேள்விக் குதிரையுடன் தொடர்ந்து சென்றார்.</p>
<p class="End">* * *</p>
<p class="Text para-style-override-9">இராமபிரான் அரியணை ஏறியதும் அனைத்து வானரர்களுக்கும் கரடிகளுக்கும் வரிசையாக விடைகொடுத்து அனுப்பினார். ஹனுமானது முறையும் வந்தது. ஹனுமான் இராமபிரானின் திருவடிகளில் வீழ்ந்து, “நான் தங்களது திருவடி நிழலிலேயே இருக்கின்றேன்” என்று வேண்டினார். பகவான் அனுமதி அளித்தார். இத்தகைய பக்தர்களை பகவான் எப்பொழுதுதான் கைவிட்டிருக்கின்றார்? பகவான் தன் அவதாரத்தைப் பூர்த்தி செய்துகொள்ளும் நேரத்தில் ஹனுமானை அழைத்து—— “நான் தற்பொழுது எனது லோகத்திற்குச் செல்லப் போகிறேன், நீ வருந்தக்கூடாது. நீ பூமியிலிருந்து கொண்டே அமைதியையும் அன்பையும் மெய்ஞானத்தையும் பரப்புவாயாக! நீ விரும்பாவிட்டாலும் இப்பணியைச் செய்தாக வேண்டும். நீ, என்னை நினைக்கும் பொழுது உன் எதிரில் தோன்றுவேன். எனது கதை, கீர்த்தனம் நடக்கும் இடங்களில் நீ இருப்பாயாக. நான் உன்னை விட்டுச் சிறிதும் பிரியாதிருப்பேன். இதுவும் எனது லீலைகளுள் ஒன்றுதான்” என்று கூற, ஹனுமான் கைகுவித்தபடி பதிலுரைக்கிறார்—— “பிரபோ! நான் இங்கேயே இருக்கிறேன். எங்கெங்கு தேவரீரது கதை, சொற்பொழிவு, பாராயணம் நடந்தாலும், அங்கு சென்று செவிமடுப்பேன். அதுதான் என் வாழ்க்கைக்கு பற்றுகோல்.” இது கேட்டு பகவான் சந்தோஷமடைந்தார். பகவான் ஸ்ரீராமன் ஒரு சமயம் ஹனுமானிடம் உரைத்தார்—— “என் கதை இவ்வுலகில் இருக்கும்வரை உனது புகழும் ஆயுளும் இருக்கும். உலகம் உள்ளளவும் என் கதையும் இருக்கும். நீ எனக்குப் பேருதவிகள் செய்தாய். அவைகளில் ஓர் உதவிக்குப் பதிலாக என் உயிரைக் கொடுத்தாலும் ஈடாகாது. உனது உபகாரத்திற்கு நான் பதில் செய்ய முடியாது என்பதே உண்மை. உனது வாழ்க்கையில் மற்றவர்களிடம் உதவிகோரும் நிலை, உனக்கு வரவே வேண்டாம். ஏனெனில், மனிதன் துன்பப்படும் சமயங்களில்தான் உதவிபெறத் தக்கவனாகிறான்.”<span class="char-style-override-7">‡</span></p>
<p class="Foot-Note para-style-override-13"><span class="char-style-override-8">‡</span> ஒப்புநோக்குக:—</p>
<p class="Foot-Note">என்னுடைய கதை உலகத்தில் நிலவும் காலம் வரை உன் புகழும் நிலைத்து நிற்கும். உன் உடலில் உயிர் இருந்து கொண்டிருக்கும். இந்த உலகங்கள் எல்லாம் எவ்வளவு காலம் அழியாமல் இருக்குமோ, அவ்வளவு காலம் வரையில் என் கதைகள் நிச்சயமாக மக்களால் பேசப்படும். வானரனே! நீ செய்த உதவிகளில் ஒரே ஒரு உதவிக்காகக்கூட நான் என் உயிரைத் தியாகம் செய்வேன். அப்படிச் செய்தாலும், மற்ற உபகாரங்களுக்காக நான் உன்னிடம் கடன்பட்டவனாகவே இருப்பேன். வானரத்திலகமே! நீ எனக்குச் செய்த உதவிகள் எல்லாம் என்னுள்ளேயே ஜீரணமாகிப் போகட்டும். உன் உதவிகளுக்கு நன்றி செலுத்தும் வகையில் நான் உனக்கு உதவி செய்யும் நிலை ஏற்பட வேண்டாம். (நான், கடன்பட்டவனாகவே இருந்துவிடுகிறேன்.) ஏனென்றால், ஒருவன் செய்த உதவிக்குப் பதில் உதவி செய்யும் வாய்ப்பு, அவனுக்குக் கஷ்டம் வந்தால்தான் ஏற்படும். (உனக்குக் கஷ்டமும் வரவேண்டாம்; கஷ்டம் வந்து, அதைப் போக்குவதற்காக நான் உதவி செய்யவும் வேண்டாம்.) (ஸ்ரீமத் வால்மீகி ராமாயணம், உத்தர காண்டம் 40/20½—23)</p>
<p class="Text para-style-override-2">பகவான் இராமபிரான், தன் லீலைகளை முடித்துக் கொண்டாலும், அவர் பக்தன் சிவபெருமானின் லீலை நடந்து கொண்டே இருக்கின்றது. இராமபிரானைக் காட்டிலும் அவரது அடியார்கள் உயர்ந்தவர்கள். <span class="char-style-override-4">‘ராம தே அதி</span><span class="char-style-override-9">4</span><span class="char-style-override-4">க ராம கர தா</span><span class="char-style-override-9">3</span><span class="char-style-override-4">ஸா ।’</span></p>
<p class="End">* * *</p>
<p class="Small-Head">( 4 )</p>
<p class="Text para-style-override-7">இராமபிரான் பரமபதத்திற்கு எழுந்தருளியபின் இராமபிரானின் திருநாமம், லீலைகள், குணங்களை <span class="char-style-override-7">‡</span>சிரவணம், கீர்த்தனம் ஆகியவை செய்வது ஒன்றே ஆஞ்சநேயரின் கடமையாக இருந்தது. எங்கு சத்சங்கம் நடந்தாலும் ஹனுமான் அங்கு போய் அமர்ந்துவிடுவார். ஆர்ஷ்டிஷேண முனிவருடன் கிம்புருஷவர்ஷத்தில் இருந்துகொண்டு பகவானின் குணகீர்த்தனத்தைக் கேட்டுக் கொண்டிருக்கின்றார். கந்தர்வர்களின் பண்ணலைகள் தம் சுவையால் மூவுலகையும் மோகிக்கச் செய்யும்பொழுது, அந்த அமுத கீர்த்தனத்திலிருந்து கிளம்பும் இராமபிரானின் லீலைகளை நேரடியாக அனுபவித்தபடி இருக்கின்றார். பல யுகங்கள் கழிந்தாலும் ஒரு கணம்கூட, அவர் பகவானை மறந்து இருந்தது இல்லை. பகவானைத் தவிர வேறு எவரும் அவர் நினைவில் வருவதில்லை.</p>
<p class="Foot-Note para-style-override-2"><span class="char-style-override-8">‡</span>	 சிரவணம் — பிறர் சொல்லக் கேட்பது; கீர்த்தனம் — தானே பாடுவது</p>
<p class="Text">வைவஸ்வத மன்வந்தரத்தின் இருபத்தெட்டாவது சதுர்யுகத்தின் துவாபர யுகத்தில் ஸ்ரீகிருஷ்ணாவதாரம் நடைபெற்றது. ஸ்ரீகிருஷ்ணனும் இராமபிரானும் ஒருவரேதான்; இருவரல்லர். அவர், தன் பரமப் பிரிய பக்தனான ஹனுமான் இல்லாமல் எப்படியிருப்பார்? ஹனுமானை அழைக்க எண்ணினார். அதனுடன் ஏதாவது திருவிளையாடலும் அமையவேண்டும். ஹனுமானின் பெருமையும் வெளிப்பட வேண்டும். கண்ணன் அடியார்கள் எனக் கூறிக் கொள்பவர்களின் குற்றங்குறைகளும் களையப் பெறவேண்டும் என நினைத்தார். ஸ்ரீகிருஷ்ணனின் சங்கல்பத்தால் துவாரகாவின் அருகில் உள்ள ஒரு தோட்டத்திற்கு அனுமன் வந்தார். ஸ்ரீராமநாம சங்கீர்த்தனம் செய்தபடி, பழங்களைச் சுவைத்தும், சிறு கிளைகளை முறிக்கவும் தொடங்கினார்.</p>
<p class="Text">சத்தியபாமைக்காக பகவான் பாரிஜாதம் கொணர்ந்திருந்த தருணம் அது. அனைவரிலும் தன்னிடம்தான் பகவானுக்குப் பிரேமை அதிகம் என்ற செருக்கு சத்தியபாமைக்கு இருந்தது. தானே அனைவரையும்விட அழகி எனும் எண்ணமும் இருந்தது. பேச்சோடு பேச்சாக ஒரு நாள், “ஜானகிக்காகக் காட்டிலும் மேட்டிலும் திரிந்தீர்களே. அவள் என்னைவிட அழகியா, என்ன?” என்று கேட்கவும் செய்தாள். இதைச் செவியுற்ற பகவான் மௌனமாக இருந்தார். பகவானின் ஆயுதமான சுதர்சன சக்கரத்திற்கும், ‘இந்திரனின் வஜ்ராயுதத்தையே மழுங்கச் செய்தவன் நான்’ எனும் எண்ணம் இருந்தது. ‘என் உதவியால்தான் ஸ்ரீகிருஷ்ணன் இந்திரனை வெற்றி கொண்டார்’ எனும் எண்ணம் கருடனுக்கும் இருந்தது. மூவருடைய கர்வத்தையும் போக்க நினைத்தார், பகவான். தனது அடியார்கள் மதங்கொண்டவர்களாய் இருப்பது எம்பெருமானுக்குப் பொறுக்காது. பகவானின் கிருபை தன்யமானது.</p>
<p class="Text">கருடனை அழைத்து ஸ்ரீகிருஷ்ணன் உத்தரவிட்டார்—— “கருடா! துவாரகா அருகில் உள்ள தோட்டத்தில் ஒரு வானரம் வந்திருக்கிறது. அதைப் பிடித்து வா. உன்னால் பிடிக்க முடியுமானால் தனியாகப் போ. இல்லாவிடில் படையை அழைத்துக் கொண்டு போ.” கருடன் தன் மனத்திற்குள், ‘ஒரு சாதாரண குரங்கைப் பிடிப்பதற்கு, என்னைப் போய் பகவான் அனுப்புகிறாரே? போதாததற்கு சேனையையும் அழைத்துச் செல்லச் சொல்கிறார். இது எனக்கு எத்தகைய அவமானம்! நான், அந்தக் குரங்கை நார்நாராகக் கிழிப்பேன்’ என்று எண்ணியபடி, தனியாக அனுமன் இருக்குமிடம் சென்றார். முதுகைக் காட்டியபடி அனுமன் பழம் சாப்பிட்டுக் கொண்டிருந்தார். பெரும் ஆனந்தத்தில் ‘இராம, இராம’ என்று கீர்த்தனம் செய்து கொண்டிருந்தார். கருடன் முதலில் அதட்டித் திட்டி, ஹனுமானைக் கொண்டு செல்ல முயன்றார். ஹனுமான் எதற்கும் அசைந்து கொடுக்கவில்லை. கருடன், அவரைப் பிடிக்க வந்தபோது, சிறு பறவைகளுடன் மக்கள் விளையாடுவதுபோல், வெகுநேரம் ஹனுமான் விளையாடினார். கருடன் அலட்சியப்படுத்தியபொழுது, தனது வாலால் அவரைச் சுருட்டி மெல்ல அமுக்கினார். கருடன் துடிதுடித்து ஸ்ரீகிருஷ்ணநாமத்தைக் கூறி, “ஸ்ரீகிருஷ்ணனின் ஆக்ஞையால் உம்மை அழைத்துச் செல்ல வந்திருக்கிறேன். அவர் சாட்சாத் நாராயணன், புறப்படுங்கள்” என்று கூற, மாருதி கருடனை விட்டுவிட்டு, “இராமபிரானும் ஸ்ரீகிருஷ்ணனும் ஒருவரேதான். இருவருக்கும் பேதமில்லை என்றாலும், நான் சீதாபதி இராமபிரானின் பக்தன். என் உள்ளத்தில் இராமபிரான்தான் இருக்கின்றார். நான் எப்படி ஸ்ரீகிருஷ்ணனிடம் வருவேன்” என்றார். மாருதி இவ்வாறு கூறியதும், பகவானின் லீலைக்குத் துணைபுரிவதாகவே அமைந்தது.</p>
<p class="Text">அப்பொழுதும் கருடனின் கர்வம் விட்டபாடில்லை. ‘ஹனுமான் என்னைப் பிடிக்காமல் இருந்திருந்தால், நான் அவரை எடுத்துச் சென்றிருப்பேன்’ என்று நினைத்த அவர், இரண்டாம் முறையாக ஹனுமானைப் பிடிக்க முயன்றார். செருக்கு ஒருவனைக் குருடாக்கிவிடுகிறது. கருடன் ஸ்ரீகிருஷ்ணனால் அனுப்பப்பட்டவர் என்பதால் அதிகமாய் அவரைத் துன்புறுத்தாமல், கையால் மெல்லப் பற்றிக் கடல் பக்கமாய் தூக்கியெறிந்தார் அனுமன். கடலில் வீழ்ந்த கருடனுக்கு திக்பிரமை ஏற்பட்டு வெகுநேரம் அங்கேயே கலங்கியபடி கிடந்தார். அவர் பகவானை ஸ்மரிக்க துவாரகா கண்ணில் தென்படவே, பகவானிடம் ஓடி வந்தார். எல்லா விஷயங்களையும் கேட்ட ஸ்ரீகிருஷ்ணன் கலகலவென்று சிரித்தார். தற்பொழுதும் கருடனுக்கு, ‘தான் வேகமாய் பறக்கக் கூடியவன்’ எனும் கர்வம் எஞ்சியிருந்தது. ‘பறப்பதில் எனக்கு வாயுவும் நிகராக மாட்டான். பலத்தில் வேண்டுமானால் ஹனுமான் என்னைவிட பெரியவனாய் இருக்கலாம்’ என்று கருடன் எண்ணினார்.</p>
<p class="Text">பகவான், “கருடனே! இம்முறை போய் ‘உமது இஷ்டதெய்வம் இராமபிரான் உன்னைக் கூப்பிடுகிறார்’ என்று கூறி, உன்னுடன் அனுமனை அழைத்து வா. இப்பொழுது அவர் மறுத்துரைக்க மாட்டார். உன்னை மிகவும் மதிப்பார்” என்று கூறினார். கருடனுக்கு மறுபடியும் போவதற்குத் தயக்கம் ஏற்பட்டாலும், தனது பறக்கும் சக்தியைக் காட்டுவதற்காகச் சென்றார். “சீதையைப் போன்ற உருவம் தாங்கி வா. ஹனுமான் வந்து கொண்டிருக்கிறார்” என்று சத்தியபாமாவிடம் ஸ்ரீகிருஷ்ணன் சொன்னார். “யாரும் துவாரகாவில் நுழைந்துவிடாமல் கவனமாய் காவல் காத்து வா” என்று சக்கரத்திடம் கூறினார். சுதர்சன சக்கரம் கவனமுடன் காவல் புரியத் தொடங்கியது. சத்தியபாமாவும் தன்னை அலங்காரம் செய்து கொண்டு, பகட்டுடன் தன் அழகில் செருக்குற்றபடி இருந்தாள். ஸ்ரீகிருஷ்ணன் வில்லும் அம்பும் தாங்கி ஸ்ரீராமசந்திரனாய் இருந்தார்.</p>
<p class="Text para-style-override-2">இம்முறை ஹனுமானின் அருகில் செல்வதற்கு கருடனுக்குத் தைரியம் வரவில்லை. தூரத்தில் இருந்தபடியே, “பகவான் ஸ்ரீராமசந்திர பிரபு தங்களை விரைவில் அழைக்கின்றார். என்னுடன் வர முடியுமானால் வாருங்கள். இல்லாவிடில் என் மேல் அமர்ந்தால் நான் அழைத்துச் செல்கின்றேன்” என்றார். ஹனுமான் பெரும் மகிழ்ச்சியுடன், “ஆகா! பெரும்பேறு பெற்றேன். பகவான் என்னை அழைத்து இருக்கிறார்! தாங்கள் முன் செல்லுங்கள், நான் வருகிறேன்” என்று கூற, கருடன் ‘இவர் என்ன சொல்கிறார்? என் பின்னால் வந்தால் எப்பொழுது வந்து சேருவார்?’ என்று நினைத்தாலும், ஏதும் சொல்லத் துணிவின்றி மௌனமாய்ப் புறப்பட்டார். ‘விரைவில் பகவானிடம் சென்று, எனது கடும் வேகத்தை உணர்த்துவேன்’ என்று நினைத்தார். ஆனால், கருடனுக்கு மிகவும் முன்பாகவே ஹனுமான் துவாரகாவை அடைந்திருந்தார். ஹனுமானுக்கு அது துவாரகையாக இல்லாமல் அயோத்தியாகவே தோன்றியது. காவலில் இருந்த சுதர்சன சக்கரம் முறுக்குடன், “உன்னை உள்ளே செல்ல அனுமதிக்கமாட்டேன்” என்றது. “பகவானைத் தரிசிக்கச் செல்லும்பொழுது இடையூறா செய்கிறாய்?” என்று பகர்ந்த வாயுகுமாரன், அதனைப் பிடித்து வாயில் அடக்கிக் கொண்டார். பகவானின் அரண்மனைக்குச் சென்று சிம்மாசனத்தில் வீற்றிருக்கும் ஸ்ரீராமசந்திரபிரபுவைப் பார்த்தார். அன்னையைக் காணவில்லை. பகவானின் சரணங்களில் சாஷ்டாங்கமாய் வீழ்ந்து வணங்கி, “மகாராஜ்! சீதாமாதா எங்கே? அன்னையின் இடத்தில் யார் அமர்ந்து இருக்கிறார்கள்? எந்த தாசிக்குத் தாங்கள் இவ்வளவு இடம் கொடுத்து வைத்திருக்கின்றீர்கள்?” எனக் கேட்டார். சத்தியபாமை வெட்கமடைந்தாள். அவள் சௌந்தர்ய கர்வம் ஒழிந்தது. “ஆஞ்சநேயா! உன்னை யாருமே தடுக்கவில்லையா?” என்று பகவான் கேட்க, அஞ்ஜனை மைந்தனின் வாயிலிருந்து சுதர்சன சக்கரம் வெளிப்பட்டு எதிரில் நின்றது. சக்கரம் பொலிவிழந்து போய்விட்டது. இரைக்க இரைக்கப் பறந்து வந்த கருடன், தனக்கு முன்பே சபையை அடைந்த வாயு மைந்தனைக் கண்டு தலைகுனிந்தார். இவ்வாறு ஹனுமானை நிமித்தமாய்க் கொண்டு பகவான் மூவருடைய கர்வத்தையும் ஒழித்து, அனுமனை துவாரகாவின் கீழ்வாயிலில் நகரக்காவலுக்காக நியமித்தார்.</p>
<p class="End">* * *</p>
<p class="Text">பாண்டவர்கள் காம்யவனத்தில் இருந்த சமயம். ஒரு நாள் திரௌபதியின் அருகில் நறுமணம் நிரம்பிய, அழகிய மலர் ஒன்று காற்றில் பறந்து வந்து விழுந்தது. திரௌபதி, பீமனிடம் அதுபோன்ற புஷ்பம் வேண்டுமெனக் கேட்க, புஷ்பம் காற்றில் வந்த திசை நோக்கி பீமன் கிளம்பினான். பீமனுக்குத் தன் வலிமையில் கர்வமிருந்ததால், எந்தச் செயலையும் ஆராய்ந்து செயல்படுவது கிடையாது. “பீமன் எனது தம்பி. அவன் மனத்தில் கர்வம் ஏற்படலாகாது. அவன் போகும் இடத்தில் பெரும் அபாயம் இருக்கிறது. முட்டாள்தனத்தால் அவனுக்கு ஒருபோதும் தீங்கு ஏற்படலாகாது” என்று எண்ணிய வாயு மைந்தன் ஹனுமான், பீமன் செல்லும் பாதையில் கிடப்பவராய்த் தனது வாலை நீட்டிக் கொண்டார். பீமனுக்குப் பாதையில் கிடப்பது ஹனுமான்தான் என்று தெரிந்து கொள்ளவில்லை. “வானரமே! உன் வாலைச் சுருட்டிக் கொள். இல்லாவிடில் நான் அதை முறித்தெறிவேன்” என்றான். மிகவும் கஷ்டப்படுபவர் போல் இருந்த ஆஞ்சநேயர், “தம்பி! எனது வால் மிகவும் நீளமானது. நீ வாலிபன்; பலசாலி. இதைத் தாண்டிச் செல். இல்லாவிடில் விலக்கிவிட்டுப் போ” என்றார். பீமனோ, “உனது வால் எவ்வளவு பெரியதாய் இருந்தாலும், எனது தமையனார் ஹனுமான் கடலைத் தாண்டியதுபோல் உமது வாலைத் தாண்டிவிடுவேன். ஆனால், அனைவரது உடலிலும் எம்பெருமான் எழுந்தருளியிருக்கிறார் என்பதால் யாரையும் தாண்டுவது முறையல்ல. எனவே, விலக்கிவிட்டுச் செல்கிறேன்” என்று கூறி, வாலை ஒரு கையால் தூக்கினான். முடியாமல் போகவே இரு கைகளாலும் தூக்கினான். ஆனால், அப்போதும் வாலைச் சிறிதும் அசைக்க முடியவில்லை. வியர்த்துக் கொட்டியது; களைத்துப் போனான்; அகந்தை அகன்றது. அந்த வானரம் ஹனுமான்தான் என்பதைப் புரிந்துகொண்டான். தன் செயலை நினைத்து வருந்தி மன்னிப்புக் கோரினான். ஹனுமான் பேரன்புடன் அவனை மார்போடு அணைத்து, ஸ்ரீராம கதையைச் சொன்னார்.</p>
<p class="Text para-style-override-2">பீமசேனனின் பெரும் பிடிவாதத்தால், ஹனுமான், தான் கடலைத் தாண்டியபோது எடுத்த மிகப்பெரிய உருவத்தைக் காண்பித்தார். பின் சிறிய உருவத்தை அடைந்தவராய் பீமனுக்குப் பலவிதத்திலும் உபதேசித்தார். “இனிமேல் கர்வம் கொள்ளாதே. என்னைச் சந்தித்ததை யாரிடமும் கூற வேண்டாம். ஏதாவது ஆபத்து வந்தால் என்னை நினைத்துக் கொள். நீ சொன்னால் ஹஸ்தினாபுரம் சென்று முழுவதையும் அழித்து, திருதராஷ்டிரன் மக்களை ஒழித்து வருவேன். துரியோதனனைக் கட்டி கொண்டு வருவேன். நீ, எதைச் சொன்னாலும் செய்யத் தயாராய் இருக்கின்றேன்” என்றார் மாருதி. ஸ்ரீராமதூதனின் வார்த்தைகளைக் கேட்ட பீமன், “தங்களுடைய உதவியால் நாங்கள் நாதனை அடைந்தவர்களானோம். தங்கள் உதவியாலேயே நாங்கள் பகைவரை வெல்ல முடியும்” என்றான். ஹனுமானும், “பீமா! நீ எதிரிகளின் படைக்குள் நுழைந்து, சிம்மகர்ஜனை செய்யுங்கால், நானும் அர்ஜுனனின் கொடியில் இருந்தபடியே, அதைப் போலவே கர்ஜிப்பேன். அதைக் கேட்கும் எதிரி நடைபிணமாய் ஆவான்” என்று கூறி, பீமனை மார்புறத் தழுவிவிட்டு, பின் அங்கிருந்து மறைந்தார். அவர் காட்டிய பாதையின் வழியே சென்ற பீமன், முடிவில் அந்த மலரை அடைந்தான்.</p>
<p class="End">* * *</p>
<p class="Text">வாயு புத்திரனுக்குக் கர்வம் என்பது இருந்ததே இல்லை. அவரது வாழ்க்கையில் எந்த நிலையிலும் கர்வம் தென்பட்டதே இல்லை. ஆகையால், பக்தர்களின் கர்வத்தை நீக்க நினைக்கும் பகவான், ஹனுமான் மூலமே அதை நிறைவேற்றுகிறார். அர்ஜுனனுக்கும் ஒரு சமயம் தன் வீரியத்தில் செருக்கு ஏற்பட்டது. ஒரு நாள் பேச்சோடு பேச்சாக, ஸ்ரீகிருஷ்ணனிடம், “நீ, இராமாவதாரத்தில் கடலில் பாலம் கட்ட ஏன் அவ்வளவு சிரமப்பட்டாய்? அம்புகளாலேயே பாலம் கட்டுவதை விட்டுவிட்டு, உபயோகமற்ற வானரங்களை வீணாக ஏன் சிரமத்திற்கு உள்ளாக்கினாய்?” என்று கேட்க, பகவான் சிரித்துக் கொண்டார். அவரது சிரிப்புத்தானே உலகை மயக்கும் மாயை! மேலும் கூறத் தொடங்கினார்—— “மிகவும் நல்லது. கடலின் ஒரு சிறுபகுதியில் நீ அம்புகளால் பாலம் கட்டு. பின்பு நான் கூறுகிறேன்.” அர்ஜுனனும் மிக விரைவிலேயே அவ்வாறு செய்தான்.</p>
<p class="Text">பகவான், ஆஞ்சநேயரை நினைக்க, அவர் உடனேயே வந்தார். பகவானின் ஆணையின்படி பாணங்களால் ஆன அணைமேல் ஏறினார். அவர் ஏறிய உடனேயே பாலமானது படபடவென நொறுங்கத் தொடங்கியது. அவர் அதிலிருந்து இறங்கினார். பகவானின் முதுகில் ரத்தம் பெருகுவதை அர்ஜுனன் கண்டார். பகவான், தன் முதுகால் அதைத் தாங்கி நிறுத்தாதிருந்தால், அது நீரில் மூழ்கிவிட்டிருக்கும் என்று பகவானிடம் கேட்டறிந்த அர்ஜுனன் வெட்கமடைந்தான். பகவான், “இது போன்ற அனேக வானர வீரர்கள் இருந்தனர். அவர்கள் பாணங்களால் ஆன பாலத்தின்மேல் எப்படிச் செல்வார்கள்?” எனக் கேட்க, அர்ஜுனன் புரிந்து கொண்டு கர்வத்தை நீத்தான்.</p>
<p class="Text para-style-override-2">அர்ஜுனன் பகவானின் ஆணையின்படி ஹனுமானை ஆராதித்தான். கணக்கில்லாத தடவை மந்திர ஜபம் செய்தான். “நான் எப்பொழுதும் உனக்கு உதவுவேன். வரப்போகும் பெரும்போரில் உனது தேரில் அமர்ந்து, உன்னைக் காப்பேன்” என்று ஹனுமான் வரமருளினார். பாரதப் போரில் அர்ஜுன பாணங்களால் எதிரிகளுடைய ரதமும் வெகுதூரம் ஓடிச் சுழன்றன என்றும், ஆனால் யாருடைய பாணத்தாலும் அர்ஜுனனின் ரதம் அசையக்கூட இல்லை என்றும் கூறப்படுகிறது. ஒரு தடவை கர்ணனின் பாணத்தால் அர்ஜுனனின் ரதம் சிறிது பின்வாங்கியபோது, ஸ்ரீகிருஷ்ணன் கர்ணனை மிகவும் கொண்டாடினார். அர்ஜுனன் பகவானிடம், “எனது பாணத்தால் கர்ணனின் ரதம் வெகுதூரம் பின்சென்றது. எனது ரதமோ அவன் பாணத்தால் சிறிதுதான் பின்வாங்கியது. பின் ஏன் அவனைக் கொண்டாடுகிறாய்?” என்று கேட்க, பகவான், “அர்ஜுனா! உனது ரதத்தில் ஹனுமான் அமர்ந்திருக்கின்றார். எனவேதான் உனது ரதம் இதுவரை சாம்பலாகவில்லை. ஹனுமான் அமர்ந்திருந்தும் ரதம் பின்வாங்கியது என்பது கர்ணனது போர்த்திறனைப் பறைசாற்றவில்லையா?” என்று பதில் கூற, அர்ஜுனன் சமாதானமடைந்தான். போரின் முடிவில் ஹனுமான் தேரிலிருந்து குதித்தவுடன், அந்தத் தேர் எரிந்து சாம்பலாயிற்று. அர்ஜுனன் இத்தகைய வீரியத்துடன் யுத்தம் செய்ததானது ஹனுமானின் பராக்கிரமமே!</p>
<p class="End">* * *</p>
<p class="Text">ஸ்ரீகிருஷ்ணனின் புதல்வன் பிரத்யும்னன் திக்விஜயத்திற்காகப் புறப்பட்டான். துவாரகாவில் நடக்கவிருக்கும் அசுவமேத யாகத்திற்கான ஏற்பாடு அது. திக்விஜயம் செய்தபடியே, அவன் ஹிரண்மயகண்டத்திற்கு வந்தான். அது சமயம் அவனுடன் அர்ஜுனனும் இருந்தான். கொடியில் ஹனுமான் சோபித்தார். ஹிரண்மயகண்டத்தில் நலன், நீலன் — இவர்கள் வம்சத்தில் வந்தவர்களுடன் பெரும் போர் நடந்தது. அர்ஜுனனும் போர் செய்து கொண்டிருந்தான். அங்கிருந்த வீரவானரர்கள், பிரத்யும்னன் மற்றும் அர்ஜுனனின் ரதத்தை வாலால் சுருட்டி பூமியில் அடித்தனர். பெரும் போர் நடந்தது. முடிவில் மாருதி கொடியிலிருந்து குதித்து, எல்லா வானரர்களையும் தன் வாலதியில் அடக்கிக் கொண்டார். ஆஞ்சநேயர் என்று தெரிந்தவுடன் அங்கு வசிக்கும் அனைவரும் பெரும் சிரத்தா—பக்தியுடன் ஹனுமான், பிரத்யும்னன், அர்ஜுனன் முதலியவர்களை வணங்கினார்கள். பல பொருட்களையும் அர்ப்பணித்தனர். அங்கிருந்து அவர்கள் வேறு இடத்திற்கு சென்றனர்.</p>
<p class="Text">ஹனுமான் எத்தகைய தத்துவஞானி என்பது இராமரகசிய உபநிஷத்தைப் படித்தால் தெரியும். ஸநகர், ஸநந்தனர், ஸநாதனர், ஸநத்குமாரர் ஆகியோர் அவரிடமிருந்து இராம மந்திர ரகசியங்களைப் பெற்றனர். மாபெரும் முனிவர்களும் பிரகலாதனும் ஹனுமானின் சிஷ்யர்களாயினர். இராமபிரான், தானே அவருக்கு உபநிடதங்களை உபதேசித்தருளினார். அதுவே ‘முக்திகோபநிஷத்’ ஆகும். மேலும், வெவ்வேறு புராணங்களிலும் ஹனுமானின் சரிதம் விரிவாக வர்ணிக்கப்பட்டுள்ளது. இங்கு அவரது வாழ்க்கையின் சில சம்பவங்கள் மட்டுமே சுருக்கி எழுதப்பட்டுள்ளன.</p>
<p class="Text para-style-override-2">பகவான் ஹனுமான் எங்கும் போய்விடவில்லை; இங்கேயே இருக்கிறார்; இன்றும் நம் நடுவில் இருக்கிறார். நாம்தான் அவரைத் தெரிந்து கொள்ளவில்லை. நமது சிரத்தையின்மையும் பக்தியின்மையும்தான் அதற்குக் காரணம். கோஸ்வாமி துளசிதாசர் போன்ற மகாத்மாக்கள் இந்த யுகத்திலும் ஹனுமானை நேரில் தரிசனம் செய்துள்ளார்கள். மாருதியைப் பார்க்கக்கூடிய சாதகர்கள் இன்றும் உள்ளனர். அவரைச் சாட்சாத்கரிக்க சாஸ்திரங்களில் எவ்வளவோ மந்திரங்களும் அனுஷ்டானங்களும் உள்ளன. சிரத்தையுடன் அவைகளைப் பின்பற்றினால் ஆஞ்சநேயரைத் தரிசிக்கலாம். அவரை நினைப்பதால் மனம் தூய்மையடைகிறது. அவர்தம் கிருபையால் பகவானை அடைய முடியும்.</p>
<p class="Book-End-Line para-style-override-5">ஸ்ரீமாருதி பிரஸந்ந ‘ஜெய் ஹனுமான்’<span class="char-style-override-10"></span></p>


<p class="Page-Break">॥ ஸ்ரீ ஹநுமதே நம: ॥</p>
<p class="Heading" id="toc_marker-4">அனுமன் துதிப்பாடல்கள்</p>
<p class="Shlok">அஞ்சிலே ஒன்று பெற்றான்</p>
<p class="Shlok">அஞ்சிலே ஒன்றைத் தாவி</p>
<p class="Shlok">அஞ்சிலே ஒன்று ஆறாக</p>
<p class="Shlok">ஆருயிர் காக்க ஏகி</p>
<p class="Shlok">அஞ்சிலே ஒன்று பெற்ற</p>
<p class="Shlok">அணங்கைக்கண்டு அயலார் ஊரில்</p>
<p class="Shlok">அஞ்சிலே ஒன்று வைத்தான்</p>
<p class="Shlok para-style-override-14">அவனெம்மை அளித்துக் காப்பான்.</p>
<p class="Shlok">எவ் இடத்தும் இராமன் சரிதையாம்</p>
<p class="Shlok">அவ் இடத்திலும் அஞ்சலி அத்தனாய்</p>
<p class="Shlok">பவ்வ மிக்க புகழ்த்திருப் பாற்கடல்</p>
<p class="Shlok para-style-override-14">தெய்வ தாசனைச் சிந்தை செய்வாம்அரோ.</p>
<p class="Shlok">அஞ்சனை மைந்தா போற்றி!</p>
<p class="Shlok">அஞ்சினை வென்றாய் போற்றி!</p>
<p class="Shlok">வெஞ்சினக் கதிர்பின் சென்று</p>
<p class="Shlok">பிழுமறையுணர்ந்தாய் போற்றி!</p>
<p class="Shlok">மஞ்சன மேனி ராமன்</p>
<p class="Shlok">மலர்ப்பதம் மறவாய் போற்றி!</p>
<p class="Shlok">எஞ்சலில் ஊழியெல்லாம்</p>
<p class="Shlok para-style-override-14">இன்றென விருப்பாய்! போற்றி!</p>
<p class="Shlok">சுந்தர வில்லியேவ</p>
<p class="Shlok">சூழ்கடல் இலங்கை மேவி</p>
<p class="Shlok">அந்தமில் வீடு நல்கும்</p>
<p class="Shlok">ஆயிழைத் தன்னைக் கண்டு</p>
<p class="Shlok">வந்தவெவ் வரக்கர் சிந்தி</p>
<p class="Shlok">வளையெரி மடுத்து மீண்ட</p>
<p class="Shlok">நந்தலில் லாத தூதன்</p>
<p class="Shlok para-style-override-14">நம்மையும் அளித்துக் காப்பான்.</p>
<p class="Shlok">அஞ்சனைப் பெற்றெடுத்த</p>
<p class="Shlok">அருந்தவப்புதல்வன் செல்வன்</p>
<p class="Shlok">செஞ்சுடர் குலத்துதித்த</p>
<p class="Shlok">சிலையணிராமன் தூதன்</p>
<p class="Shlok">வஞ்சகர் தமையடக்கி</p>
<p class="Shlok">வணங்கிடும் அன்பர்கென்றும்</p>
<p class="Shlok">அஞ்ச லென்றருளும் வீரன்</p>
<p class="Shlok para-style-override-14">அனுமனைப் போற்றுவோமே.</p>
<p class="Shlok">அன்னைகை மோதிரத்தை</p>
<p class="Shlok">அளித்தலும் மணியைத் தந்து</p>
<p class="Shlok">இன்னெடும் கடலைநீயும்</p>
<p class="Shlok">எங்ஙனம் கடந்தாய், என்ன</p>
<p class="Shlok">உன்னத நெடியமாலாய்</p>
<p class="Shlok">உயர்ந்தெழுந் தடங்கி நின்று</p>
<p class="Shlok">மன்னுதாய் ஆசிபெற்ற</p>
<p class="Shlok para-style-override-14">மாருதிபாதம் போற்றி!</p>
<p class="Shlok">சொல்லுரம் பெற்ற</p>
<p class="Shlok">சோர்விலா தூயவீரன்</p>
<p class="Shlok">வல்லவன் ராமன்சீதை</p>
<p class="Shlok">வாயுறைபெற்ற அன்பன்</p>
<p class="Shlok">அல்லலைப்போக்கிக் காக்கும்</p>
<p class="Shlok">அனுமனைப் பாடுங்காலை</p>
<p class="Shlok">கல்லினைப் பெண்ணாய்ச் செய்தான்</p>
<p class="Shlok para-style-override-4">கழலிணைப் போற்றுவோமே.<span></span></p>


<p class="Page-Break"> </p>
<p class="First-End-Page-text" id="toc_marker-5">கடைசி பக்கம்</p>



<p class="First-End-Page-text para-style-override-1" id="toc_marker-1">முதல் பக்கம்</p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name para-style-override-2">பசுவிற்குத் தொண்டு செய்வதன்</p>
<p class="Title-Page---Book-Name">வியத்தகு விளைவுகள்</p>
<p class="Title-Page---Sub-heading"><span class="char-style-override-1">உண்மை நிகழ்ச்சிகளின் தொகுப்பு</span></p>
<p class="Title-Page---Book-Name-Hindi" xml:lang="hi-IN">गोसेवाके चमत्कार – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-3">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-4">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading">தொகுப்பாசிரியர்</p>
<p class="Title-Page---Author-Name para-style-override-5">மேன்மைமிகு ஹனுமான் பிரஸாத் போத்தார்</p>
<p class="Title-Page---Gita-Seva-Trust para-style-override-6" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Text">பசுக்களின் பெருமை எல்லை இல்லாதது. பண்டைக்கால நூல்களிலிருந்து இன்றைய இலக்கியம் வரையிலும், மக்கள் பொது வாழ்க்கையிலும் பசுவின் பெருமை இடையறாது நிறைந்து வந்திருக்கிறது. அதனால்தான் பண்டைய நாளில் அநேகமாக, யாவருமே பசுவுக்குத் தொண்டு செய்வதில் பேரார்வம் உடையவர்களாக இருந்தார்கள். பசுக்களும் பெரும் எண்ணிக்கையில் இருந்தன. அதனால், நாடு முழுவதிலும் பசு இனங்கள், பசுவிலிருந்து பெறக்கூடிய மேலான உணவுப் பண்டங்கள், சுகம், அமைதி, செழுமை ஆகியவை நிரம்பியிருந்தன. நாட்டில் ‘பாலும் தயிரும் பெருக்கெடுத்தோடின’ என்ற புகழும் இருந்தது.</p>
<p class="Text">மக்கள் இன்றைய வாழ்க்கை முறையில் நாகரிகத்தின் கவர்ச்சியில் சிக்கி, சாத்விகத் தன்மையைக் கைவிட்டு, பசுபக்தி மற்றும் கோசேவை செய்வதிலிருந்து விலகிப் போயிருக்கிறார்கள். அதனால், ஆவினம் புறக்கணிக்கப்பட்டு எண்ணிக்கை மிகவும் குறைந்துவிட்டது. இதன் விளைவாக நாட்டில் துன்பமும் வறுமையும் பெருகிவிட்டது. மக்களிடையே கொடுமை, கோபம், பேராசை, ஆடம்பரம் போன்றவை மிகுந்து கொண்டே போகின்றன. எங்கும் அமைதியின்மை காணப்படுவதற்கு இதுவும் ஒரு காரணம்.</p>
<p class="Text para-style-override-6">இந்நூலைப் படிப்பதன் வாயிலாக வாசகர்கள் பசுவைப் போற்றத் தொடங்குவார்கள் என நம்புகிறோம். வரவேற்கத்தக்க இத்தகைய மனமாற்றம் வாசகர்களிடையே ஏற்பட்டால், அது கோ—கோவிந்தர்களின் பேரருளால்தான் எனக் கொள்ளலாம்.<span class="char-style-override-3"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-4">1. ஒரு பசுவைக் காப்பாற்று — உன் உயிர் காக்கப்படும்</p>
<p class="Sub-Heading">(டாக்டர் மோகன்)</p>
<p class="Text-1">(ஒரு பசுவைக் காப்பாற்றியதால், தூக்குக் கயிற்றிலிருந்து தப்பிய ஒருவர், என் பாட்டனார் ஸ்ரீஜதீராம்ஜீயிடம் கூறிய உண்மைச் சம்பவம் கீழே கொடுக்கப்பட்டிருக்கிறது. கூடியவரை அவருடைய உணர்வுகளை மனத்தில் கொண்டு, என் வார்த்தைகளால் எழுதியிருக்கிறேன். — கட்டுரையாளர்)</p>
<p class="Text">கி.பி. 1857—ம் ஆண்டில், முதலாவது சுதந்திரப் புரட்சியின் கனல், பாரதம் முழுவதும் பரவியிருந்தது. டில்லிதான் அதன் மையம். ஒவ்வொரு சந்தும் மயான பூமியாகி இருந்தது; ஒவ்வோர் அடியிலும் இரத்தக் கறை படிந்திருந்தது. போராட்டக்காரர்கள், நல்லவர்—கெட்டவரிடையே இருந்த மரியாதைப் பரப்பைச் சுருக்கிவிட்டிருந்தார்கள்.</p>
<p class="Text">நான் புரட்சிக்காரர்களின் தலைவன். நாள் முழுவதும் திருட்டுப்புரட்டில் ஈடுபட்டிருந்ததால் உடல் களைத்துப் போயிருந்தது; எலும்புகள் பொடிப் பொடியாகிப் போயிருந்தன. பசியினால் நான் மயங்கி விழும் நிலையிலிருந்தேன். எங்களுடைய சட்டைப் பைகளும் சாக்குப் பைகளும் பணத்தாலும் பொருட்களாலும் நிரம்பியிருந்தன. ஆனால், உணவுக்காகக் குடல்கள் ஒன்றையொன்று விழுங்கிக் கொண்டிருந்தன.</p>
<p class="Text">நாங்கள் அனைவருமே இஸ்லாமியர்கள்; நாங்கள் உணவுக்காகத் துடித்துக் கொண்டிருந்தோம். புரட்சியாளர்கள் பற்றிய அச்சத்தால் கடைவீதி மூடிக் கிடந்தது. வீடுகளில் பூட்டுகள் தொங்கிக் கொண்டிருந்தன. நாங்கள் எல்லோருமே களைத்துப் போய் ஒரு சாவடியில் கூடியிருந்தோம். நாங்கள் மொத்தம் ஐவர். நான் அவர்களுக்குத் தலைவன். என் முழு பலத்தையும் பயன்படுத்தியிருந்ததால் மிகவும் களைத்துப் போயிருந்தேன்.</p>
<p class="Text">அந்த நாற்சந்தியின் ஒரு மூலையில் இருந்த மேடையின் விளிம்பில் சோம்பேறித்தனமாக உட்கார்ந்து கொண்டேன். ‘சாப்பாட்டுக்கு ஏதாவது வழி செய்யுங்கள். இல்லையென்றால், என் உயிர் பறந்து போய்விடும் போலிருக்கிறது என்றேன். உண்மையாகவே பசி மிகுந்ததன் காரணமாக, என் வயிற்றில் வலி ஏற்பட ஆரம்பித்திருந்தது. கண்ணெதிரில் இருட்டிக் கொண்டு வந்தது. என் நிலைமையைக் கண்டு என் நண்பர்கள் உணவு கொண்டு வருவதற்காக வெளியே புறப்பட்டுச் சென்றார்கள்.</p>
<p class="Text">சிறிது நேரத்திற்குள்ளாகவே, அந்த நால்வரும் பருமனான ஒரு பசுவைக் கட்டியிழுத்துக் கொண்டு வருவதைப் பார்த்தேன். பாவம், பசியால் தவித்துக் கொண்டிருந்த இந்த ஓநாய்களின் பிடியில், அந்தப் பசு எப்படி மாட்டிக் கொண்டதோ? ஒருவன் தன் முண்டாசை அவிழ்த்து, அதன் கழுத்தில் சுருக்குப் போட்டிருந்தான். இப்படிச் செய்வதற்கு முன், அவர்கள் என்னை ஏதும் கேட்கவில்லை; நானாகவும் சொல்லவில்லை. அவர்கள் ஒரேயடியாக இரைச்சல் போட்டுக் கொண்டு, பசுவின் நான்கு கால்களையும் கட்டித் தரையில் வீழ்த்தினார்கள். இப்படிப்பட்ட போராட்ட காலத்தில், பலசாலிகளாக இருந்த இஸ்லாமியர்களின் வசத்திலிருந்து அந்தப் பசுவைக் காப்பாற்றுவதற்கு யாருக்குத்தான் நேரம் இருந்தது? அப்போது தருமத்தின் பாதுகாவலர்கள், பசுப் பாதுகாப்பைப் பற்றி நீண்ட நெடுநேரம் சொற்பொழிவு ஆற்றுபவர்கள், நாணயமில்லாதவர்களின் இடுகாட்டைப் போல முளைத்திருக்கும் மேட்டுக்குடி மக்களிடம் கைநீட்டிப் பணம் வாங்கிக் குவிப்பவர்கள் — இவர்கள் எல்லோரும் மூச்சை அடக்கிக் கொண்டு புதர்களில் முடங்கிக் கொண்டார்கள். ஒருக்கால் இந்த ஆபத்துக்களிலிருந்து விடுதலை கோரி, மனத்திற்குள்ளேயே இறைவனிடம் வேண்டிக் கொண்டிருந்தார்களோ என்னவோ!..... பசுமாடு களைத்துப் போய்விட்டிருந்தது. அதன் கண்களிலிருந்து கண்ணீர் பெருகிக் கொண்டிருந்தது. நானோ பசியால் துடித்துக் கொண்டிருந்தேன். என் உடம்பு தளர்ந்து போயிருந்தது.</p>
<p class="Text">ஒரு பாவமும் அறியாத அந்தப் பசுவை ஒரு ஓநாய்க்கூட்டம் சூழ்ந்திருக்கிறது. இன்னும் சிறிது நேரத்தில் அதனைத் தம் வயிற்றில் போட்டுக் கொள்ளப் போகிறது; அதற்காகத் தமது ஆயுதங்களைப் பட்டை தீட்டிக் கொண்டிருக்கிறது. இதைக் கண்டதும் பசுவை ஒரு தெய்வமாகக் கருதி, அதற்குப் பூஜை வழிபாடு செய்வது எனது சமயத்திற்கு எதிரானது என்றாலும், என் ஆத்மா சிலிர்த்தெழுந்தது. பசு சினையாக இருந்தது. அதைக் கண்டதும் எங்கள் ஊரில் விட்டுவிட்டு வந்திருக்கும் கருவுற்றிருந்த என் மனைவியின் நினைவு வந்தது. நான் நடுங்கிப் போனேன்.</p>
<p class="Text">சட்டென்று எனக்கு ஒரு தந்திரம் தோன்றியது. ஒருவழியாகச் சமாளித்துக் கொண்டு, என் இடத்திலிருந்து எழுந்தேன். நண்பர்களின் அருகில் சென்று அவர்களிடம் கூறினேன்—— “பசியால் என் உயிர் போய்விடுகிற மாதிரி இருக்கிறது. உங்களுக்குத் தெரியவில்லை? உங்கள் தலைவனுடைய வயிற்றை நிரப்புவதற்குக்கூட உங்கள் யாருக்கும் சாமர்த்தியம் இல்லை... போங்கள்... விறகும் உப்பும் கொண்டு வாருங்கள்... மற்ற வேலையெல்லாம் நான் பார்த்துக் கொள்கிறேன். பசுவைக் கட்டிப் போட்டுவிடுங்கள். அதைக் கவனித்துக் கொள்வதற்கு நான் ஒருத்தனே போதும்!.... பசியில் உயிர் போய்விடும் என்று பயமாக இருக்கிறது; போய்விட்டு சீக்கிரம் வாருங்கள்....”</p>
<p class="Text">உலகத்தைப் படைக்கும் கடவுளுக்குச் சிறிதளவு கருணை இருந்திருக்க வேண்டும். அதனால்தான் முன்னதாகவே விறகும் உப்பும் கொண்டு வருவதற்கு அவர்கள் மறந்து போயிருந்தார்கள்! இந்த இரண்டு பண்டங்களையும் அவர்கள் முன்பே கொண்டு வந்திருந்தால் என்னுடைய யுக்தி பலித்திருக்காது. இறைவன் என்னைப் பெரும் பாவத்திலிருந்தும் அவமானத்திலிருந்தும் காப்பாற்றினார்! என்னுடைய நண்பர்கள் புறப்பட்டுச் சென்றார்கள்.</p>
<p class="Text">என்னுடைய நண்பர்கள் சென்றதுமே, பசுவை வெட்டுவதற்காக உறையிலிருந்து எடுத்து வெளியே வைக்கப்பட்டிருந்த நீண்ட வாளினால், அதன் கழுத்தில் கட்டப்பட்டிருந்த முண்டாசுத் துணியைத் துண்டித்தேன். அதன் முதுகில் தட்டிக் கொடுத்தேன். முதலில் வேகமாகத் தட்டிக் கொடுத்த பின்பும்கூட அப்பசு எழுந்திருக்கவில்லை. காரணம், அது மிகவும் களைத்துப் போயிருந்தது. மற்றொரு காரணம், என்னுடைய செயல்பாட்டில் அதற்கு நன்னம்பிக்கை ஏற்படவில்லை. ஆனால், நான் இரண்டாவது தடவையாகத் தடவிக் கொடுத்ததும் அது எழுந்து நின்றது; சோம்பல் முறித்துக் கொண்டு வாலை ஆட்டியது. ‘இந்தப் பேருதவிக்குப் பிரதி உபகாரம் கட்டாயம் கிடைக்கும்’ என்று சொல்வதைப் போல, ஒருவிதக் கனிவான பார்வை பார்த்தது. பின், ஒரு நொடியில் கண்பார்வையிலிருந்து மறைந்து போயிற்று.</p>
<p class="Text">என்னுடைய நண்பர்கள் திரும்பி வந்தார்கள். நான் மூச்சைப் பிடித்துக் கொண்டு தரையில் விழுந்து கிடந்தேன். அவர்கள் என்னை ஆட்டி உலுக்கிப் பசுவைப் பற்றிக் கேட்டார்கள். “பசி தாங்காமல் நான் மயங்கிப் போய்விட்டேன். பசு என்ன ஆயிற்றோ! எனக்குத் தெரியாது” என்று நான் பதில் சொன்னேன். நான் பசியோடிருந்தேன் என்பது அவர்களுக்குத் தெரியும். அத்துடன் நான் அந்தக் குழுவின் தலைவன். எனவே, என் பேச்சில் அவர்களுக்கு நம்பிக்கை ஏற்பட்டது. திட்டமெல்லாம் வீணாகிப் போய்விட்டதால் அவர்கள் மாவைப் பிசைந்து ரொட்டி செய்தார்கள். அதைச் சாப்பிட்டுவிட்டுத் தண்ணீர் குடித்தோம். மறுபடியும் அந்தப் பசுவைத் தேடிக் கண்டு பிடிக்கும் ஆர்வம் யாருக்கும் ஏற்படவில்லை.</p>
<p class="Text">போராட்டம் முடிவுக்கு வந்தவுடன், கலகக்காரர்கள் கைது செய்யப்பட்டார்கள். அவர்களில் நானும் ஒருவன். படைவீரர் நீதிமன்றத்தில் வழக்கு நடந்தது. என்னை விடுவிக்கக் கோரி பலர் பரிந்துரை செய்தார்கள். அதனாலெல்லாம் எந்தப் பலனும் ஏற்படவில்லை. எனக்குத் தூக்குத் தண்டனை விதிக்கப்பட்டது.</p>
<p class="Text">சிறைச்சாலைக்கு வெளியே நூற்றுக்கணக்கான மக்கள் நின்று கொண்டிருந்தார்கள். என்னைத் தூக்குமேடையின் மேல் நிறுத்தி, செந்நிற முகமூடியை அணிவித்தார்கள். என் கண் முன்னால், உலகம் எல்லாம் இருள்மயமாகவே காட்சி தந்தது. கழுத்தில் தூக்குக் கயிறு போடப்பட்டது. என் காலடியில் இருந்த பலகை அகற்றப்பட்டுவிட்டது போலவும், நான் பள்ளத்தில் விழுந்துவிட்டது போலவும் தோன்றியது. அச்சத்தின் காரணமாக, என் இரத்தம் உறைந்து போய்விட்டது; தொண்டை வறண்டு போய்விட்டது. எனக்கு மூர்ச்சை வந்தது. சிறிது நேரத்தில் உணர்வு பெற்றதும், ‘நான் இன்னும் சாகவில்லை; இன்னும் உயிரோடிருக்கிறேன்’ என்பதை உணர்ந்தேன். என் இரு கால்களின் கீழேயும் இரண்டு கொம்புகள் குத்திக் கொண்டிருந்தன. நான் அவைகளின் மேல் நிலையாக நின்று கொண்டிருந்தேன்; பள்ளத்தில் விழாமல் இருந்தேன்; கழுத்தில் சுருக்குக்கயிறு தளர்ந்து தொங்கிக் கொண்டு இருந்தது.</p>
<p class="Text">சிறிது நேரத்திற்குப் பின், என்னைப் பிணமாகக் கருதி, அந்த மேடையிலிருந்து அப்புறப்படுத்தினார்கள். என் உடலைப் பரிசோதித்த மருத்துவர் ஒரு கூச்சல் போட்டுக் கொண்டு பின்னே சென்றார். அவர் என் உடலை முற்றிலுமாகப் பரிசோதனை செய்து முடித்ததும் அவருடைய வியப்புக்கு எல்லையே இல்லாமற்போயிற்று. படைத்தலைவரின் உத்தரவுப்படி நான் மூன்றுமுறை தூக்கு மேடையில் ஏற்றப்பட்டேன். ஆனால், ஒவ்வொரு தடவையும் என் இரு கால்களின் கீழே இரண்டு கொம்புகள் தோன்றி, என்னை மேல்நோக்கித் தாங்கிக் கொண்டிருந்தன. தூக்குக் கயிறும் என் கழுத்தை இறுக்கி, என் உயிரைப் பறிக்க முடியவில்லை. நான் ஒவ்வொரு தடவையும் காப்பாற்றப்பட்டுக் கொண்டிருந்தேன். கடைசியில் வெறுத்துப் போய் என்னை விட்டு விட்டார்கள்.</p>
<p class="Text">என் உறவினர்களுடன் நான் சிறைக்கு வெளியே வந்தேன். அந்தச் சமயத்தில், என் கண்ணெதிரில் கபடமில்லாத பார்வையோடு என்னை நோக்கியபடி ஒரு பசு போய்க் கொண்டிருந்தது. அதன் பின்னால் இளங்கன்று ஒன்று மகிழ்ச்சியுடன் துள்ளிக் குதித்துக் கொண்டு போயிற்று. அப்போது டில்லியில் கலகம் செய்தபோது, என் நண்பர்கள் வெட்டுவதற்காக ஒரு பசுவைக் கொண்டு வந்தார்களே, அந்த நினைவு வந்தது. அந்தப் பசுவும்கூட விடுவித்தபின், இப்படித்தான் அன்பு நிறைந்த கண்களால் பார்த்துக் கொண்டே போயிற்று.</p>
<p class="Text para-style-override-6">என்னுடைய ‘மார்க்க’த்தில் உருவ வழிபாடு ஒரு பாவச் செயலாகத் சொல்லப்பட்டிருக்கிறது. ஆனால், என் உயிரைக் காப்பாற்றிய பசுவைத் தலைகுனிந்து வணங்கினேன். அந்தப் பொழுதிலிருந்து இன்றுவரை, மெய்—மொழி—பொருட்களால் பசுவைக் காப்பாற்றுவதை என்னுடைய கடமையாகக் கொண்டிருக்கிறேன்; வாழ்வின் கடைசி மூச்சு வரை கடமையாகக் கருதுவேன். நாள்தோறும் பசுவின் பாததூளியை என் நெற்றியில் இட்டுக் கொள்கிறேன். பின்னர்தான் நமாஸ் படிக்கச் செல்கிறேன்.<span></span></p>


<p class="Page-Break"> </p>
<p class="Heading" id="toc_marker-5">2. பசுபக்தியின் வியத்தகு விளைவு!</p>
<p class="Sub-Heading">(ஸ்ரீ ராமேஸ்வர் தயாள் ஸ்ரீமாலி பீ.ஏ., ஸாஹித்ய விசாரத்)</p>
<p class="Text">இந்தக் காலத்தில் உலகாயத விஷயங்களில் மக்களுக்கு ஈடுபாடு அதிகமாக இருக்கிறது. அதனால், பசுவுக்குத் தொண்டு செய்வதன் பெருமையை அவர்கள் உணரவில்லை. என்றாலும், நமக்கு ஏற்பட்டுள்ள அனுபவங்களிலிருந்து பசுவின் உடலில் எல்லாத் தெய்வங்களும் வாழ்கின்றன என்பதை ஒத்துக்கொள்ள வேண்டியிருக்கிறது.</p>
<p class="Text">‘ஆயுர்வேத ப்ரவீண’, ‘வைத்யராஜ்’ லட்சுமண் சிங் அவர்களுடைய மனைவி திருமதி கங்காகௌர் அவர்கள் 1960ம் ஆண்டு அக்டோபர் ஐந்தாம் தேதியன்று மரணமடைந்தார். மரணத்துக்கு ஆறு மாதம் முன்பாகவே, அவர் தம்முடைய கணவரிடம், ‘என் உடல்நிலை நன்றாகத்தான் இருக்கிறது; இருந்தாலும், என்னுடைய இறுதி நாள் சமீபத்தில்தான் இருப்பதாகப்  படுகிறது’ என்று சொன்னார். வைத்யராஜரும் நல்ல அறவழியாளர்தான். எனினும், மனைவியின் வார்த்தைகளில் முழுமையான நம்பிக்கை உண்டாகவில்லை.</p>
<p class="Text">இறப்பதற்கு இரண்டு மாதங்கள் முன்பாக திருமதி கங்காகௌர், தமது இறப்பு நாளைக் குறிப்பிட்டுச் சொன்னார். தன் முழு நேரத்தையும் பகவானிடம் பக்தி செலுத்துவதிலும், பசுத் தொண்டிலும் கழித்தார். 1960 செப்டம்பர் 23ம் நாளன்று எதையோ பேசிக் கொண்டிருக்கும் போது, இறுதி நாள் பற்றிய பேச்சும் இரண்டாவது முறையாக வந்தது. மரணத்துக்கு இரண்டு நாள் முன்பிருந்து இராமநாமமும், ஓங்காரத் தியானமும் நடந்து கொண்டேயிருந்தது.</p>
<p class="Text">குறிப்பிட்ட நேரத்தில் திருமதி கங்காகௌர் தமது சுயநினைவை இழந்தார். மருத்துவக் கணவர், கஸ்தூரி முதலிய மருந்து—மூலிகைகளைக் கொண்டு மனைவிக்கு நினைவாற்றலைக்  கொண்டு வந்து, “அன்பே! யோகியராலும் அறிய முடியாத இந்தப் பரம ரகசியம் (யமதருமனின் வருகை பற்றிய முன்னறிவு) உனக்கு எப்படித் தெரிந்தது?” என்று கேட்டார்.</p>
<p class="Text">“பசுவுக்குத் தொண்டு செய்ததனால் ஏற்பட்ட நல்விளைவு. நான் மாடிப்படிகளில் ஏறிச் சென்று கொண்டிருப்பதாக, ஒரு சமயம் ஓர் எண்ணம் தோன்றியது. நாய்களும், நாய் போல் குத்திக் குதறும் இயல்புடைய பிராணிகளும் என்னை நோக்கிப் பாய்ந்து கொண்டிருந்தன. ஆனால், பசுக்களின் ஒரு கூட்டம் என்னைச் சுற்றி நின்றுகொண்டு என்னைக் காப்பாற்றிக் கொண்டிருந்தது. ‘பசுக்கள் உன்னைக் காப்பாற்றிக் கொண்டிருக்கின்றன’ என்பதை நீ சென்று உன் கணவரிடம் கூறி, அவருடைய சந்தேகத்தைப் போக்கி விட்டு வா’ என்று ஒரு பசு என்னிடம் கூறிக் கொண்டிருக்கிறது....”</p>
<p class="Text">இப்படிச் சொல்லிக் கொண்டிருக்கும்போதே, தயிர்ச் சட்டியைக் கொண்டு வரும்படி கூறி, அந்தச் சட்டியிலிருந்த தயிர் முழுவதையும் பசுக்கன்றுக்கு ஊட்டிவிடும்படி ஆணையிட்டார். பின்னர், “என்னுடைய தாயார் வந்தால் துக்கம் தாளாமல் அழுவார். அப்படியெல்லாம் அழக்கூடாது என்று சொல்லுங்கள். ‘ராம்’, ‘ராம்’ என்று நாமஜபம் செய்யச் சொல்லுங்கள். ‘ஓம்’, ‘ஓம்’ என்று கூறச் சொல்லுங்கள்” என்று கேட்டுக் கொண்டார்.</p>
<p class="Text para-style-override-6">பசுங்கன்று தயிர் உண்பதைப் பார்த்தபடியே அவர் மீளா நித்திரையில் மூழ்கிப் போனார்.<span></span></p>


<p class="Page-Break"> </p>
<p class="Heading" id="toc_marker-6">3. பசுவிற்குத் தொண்டு செய்வதன் பயன்</p>
<p class="Sub-Heading">(வேதாசார்ய காசிபிரசாத் மிஶ்ரா)</p>
<p class="Text para-style-override-6">வாரணாசி நகரில் கோஜ்வா கடைத்தெருவிற்கு மேற்கே ஓர் அந்தணர் வசித்து வந்தார். அவரிடம் பணம்—காசு ஏதுமில்லை; பிள்ளைக்குட்டியும் இல்லை. “நீ, பசுவுக்குச் சேவை செய்தால் எல்லாம் நல்லபடியாகும்” என்று ஒரு சாது கூறினார். அந்த அந்தணரும் மனப்பூர்வமாகப் பசுவுக்குச் சேவை செய்தார். அதன் விளைவாக, அவருடைய எல்லாத் துன்பங்களும் விலகிப் போயின. இப்போது அவருக்குச் சந்ததியினர் பலர் இருக்கிறார்கள்; பல வீடுகள் இருக்கின்றன. எவரேனும் தம்முடைய கிழட்டுப் பசுவைப் பராமரிப்பதற்காக அவருடைய மகன்களிடம் ஒப்படைத்தால், அவர்கள் ஏற்றுக் கொள்கிறார்கள். கிழட்டுப் பசுவைக் கொடுப்பவர் விரும்பினால், அவருக்கு ஒரு கிடாரி கன்றுக்குட்டியைக் கொடுக்கிறார்கள் — பெற்றுக் கொள்பவர் கன்றுக்குட்டியை விற்றுவிடக் கூடாது என்ற நிபந்தனையுடன். அந்த அந்தணர், நாள்தோறும் பசு மூத்திரத்தில்தான் நீராடி வந்தார். அதை அவர் கங்கைக்கு ஒப்பாகக் கருதி வந்தார்.<span></span></p>


<p class="Page-Break"> </p>
<p class="Heading" id="toc_marker-7">4. கசாப்புக்கடைக்காரனிடம் பசுவை விற்றால், அடியோடு அழிவுதான்!</p>
<p class="Text">ஒரு கிராமத்தில், செல்வச் செழிப்புடைய ஒரு வைசியக் குடும்பம் இருந்தது. வீடு செல்வத்தாலும் பொருட்களாலும் நிறைந்திருந்தது. குடும்பத்தில் எழுபது—எழுபத்தைந்து பேர்கள் இருந்தார்கள். அந்த வீட்டில் பசுக்களும் இருந்தன. அவற்றில் ஒரு பசு மட்டும் மேய்ச்சலுக்காக அவிழ்த்துவிடுகிற போதும், பால் கறப்பதற்காக எழுப்பும் நேரத்திலும் மிகவும் தொல்லை கொடுத்து வந்தது. வீட்டில் உள்ளவர்கள், அந்தப் பசுவை ஒரு கசாப்புக் கடைக்காரனிடம் விற்று விடுவது என்று தீர்மானித்தார்கள். ஒரு நாள் அந்தக் கிராமத்துக்கு ஒரு கசாப்புக்காரன் வந்தான். அவனிடம் மாட்டை விற்று விட்டார்கள். கசாப்புக்காரர் மாட்டுத் தும்பை அவிழ்ப்பதற்காக வந்ததுமே அது எழுந்து நின்றது; அவனுக்கு முன்னால் நடக்க ஆரம்பித்தது. கிராமத்து மக்கள் மிகவும் தடுத்தார்கள். “ஐயா! பசுவைத் திரும்ப வாங்கிவிடுங்கள்.... இது, உண்மையாக லட்சுமிதேவியே. கசாப்புக்காரனோட இதை அனுப்பிவிடாதீர்கள்...” என்று சொன்னார்கள். ஆனால், அந்தக் குடும்பத்தினர் இந்தச் சொற்களை ஏற்கவில்லை. கசாப்புக்காரன் பசுவை ஓட்டிச் சென்று வெட்டிவிட்டான்.</p>
<p class="Text">இரவில் தூங்கிக் கொண்டிருந்தபோது, வைசியன் ஒரு கனவு கண்டான்—— “என்னுடைய உண்மையான மகிமையை உணராமல், இரக்கமே இல்லாத ஒரு கசாப்புக்காரனிடம் என்னை விற்று விட்டாய். அதனால், விரைவிலேயே உனக்கு அடியோடு நாசம் ஏற்படப் போகிறது” என்று கோமாதா சாபம் கொடுப்பது போல் இருந்தது.</p>
<p class="Text para-style-override-6">இது நடந்த சில நாட்களுக்குள்ளாகவே மாபெரும் வெள்ளம் கிராமத்தில் புகுந்தது. அந்த வெள்ளப் பெருக்கில் எல்லாத் தானியங்களும் அடித்துச் செல்லப்பட்டன. மக்கள் அவனிடம் அடமானமாக வைத்திருந்த நகைகளும் பாத்திரங்களும் வெள்ளத்தில் அடித்துச் செல்லப்பட்டன. பின்னர், ‘பிளேக்’ என்ற கொடிய நோய் அங்கு பரவியது. ஏழெட்டு நாட்களுக்குள்ளாகவே ஆண்—பெண்—குழந்தை என அறுபது பேர்கள் அற்பாயுசில் இறந்து போனார்கள். இப்படியாக ஆள்படை, செல்வம், தானியம் ஆகியவற்றால் நிறைந்திருந்த அக்குடும்பம், பசுவன்னையின் சாபத்தால் அழிந்தே போயிற்று. இப்போதும்கூட அவனால் சீராக நிற்க முடியவில்லை.<span></span></p>


<p class="Page-Break"> </p>
<p class="Heading" id="toc_marker-8">5. பசு சேவை</p>
<p class="Text">ஒருவர் மிகக்குறைந்த விலையில் கிழக்கு வங்காளத்தில் ஒரு சணல் ஆலையை வாங்கினார். அந்த ஆலையைப் பற்றி ஒரு வதந்தி இருந்தது. ‘அந்த ஆலையை வாங்குபவருக்கு எந்த லாபமும் கிடைக்காது என்பதுடன், அதை நிர்வகிக்கத் தொடங்கியதுமே, அவனுக்கு ஒரு துயரச் சம்பவம் நிகழ்ந்துவிடும்’ என்று பேச்சு. இருந்தாலும் இவ்வளவு பெரிய சொத்து, மிகக்குறைந்த விலையில் கிடைக்கிறது என்பது தெரிந்ததும் ஆலையை வாங்கிவிட்டார். ஆலையை எடுத்துக் கொண்ட பிறகு பலவிதமான ஆபத்துக்கள் (உடலுக்கும் உடைமைகளுக்கும்) ஏற்பட்டன.</p>
<p class="Text">புரி ஜகன்னாதபுரத்தில் ரதயாத்திரையைத் தரிசித்துவிட்டு, ஒரு துறவி கல்கத்தாவுக்கு வந்தார். அந்தச் சமயம் ஆலைக்காரரின் வீட்டில் தங்கினார். ஆலை அதிபர் சுவாமிஜியிடம் தன் துன்பங்களையெல்லாம் சொல்லி, ஒரு நாள் அப்பெரியவரைச் சணல் தொழிற்சாலைக்கும் அழைத்துச் சென்றார். கங்கையின் கரையில் விசாலமான ஓர் இடத்தில் தொழிற்சாலை அமைந்திருந்ததைக் கண்டார். “உன் பேரில் பகவானுக்கு ரொம்பவும் கருணை இருக்கிறது! பாரேன், மேலான இந்த இடம் உனக்கு எவ்வளவு சுலபமாகக் கிடைத்திருக்கிறது! இப்பொழுது, இதை விற்கிற எண்ணத்தை விட்டுவிடு. இங்கே இருக்கக்கூடிய தீயசக்திகளை எப்படிப் போக்குவது என்று சிந்திப்போம். அதுக்கு என்ன வழி தெரியுமா? பசு சேவை....! இந்த இடத்தில், முடிந்த அளவுக்கு நல்ல பசுக்களை வைத்துக் கொள். சில பசுமாடுகளின் பாலை நீ உன் உபயோகத்துக்காக எடுத்துக் கொள்ளாமல், கன்றுக்குட்டிகளுக்கே விட்டுவிடு. அவைகளெல்லாம் மேய்வதற்கும் தங்குவதற்கும் சரியானபடி ஏற்பாடு செய். அப்புறம், இந்த இடத்தின் நடுவிலே, சிறியதாக, அழகான ஒரு கோவில் (கோபாலகிருஷ்ணர் கோவில்) கட்டு. நாளடைவில் இந்தத் தொழிற்சாலையின் கேடுகள் எல்லாம் தாமாகவே ஓடிப் போய்விடும்!” என்றார்.</p>
<p class="Text">அவர் அவ்வாறே செய்தார். பகவானின் அருளினாலும், பசு அன்னைக்குச் செய்த தொண்டின் பயனாகவும், ‘பேய்த் தொழிற்சாலை’ என்று இழிவாகப் பேசப்பட்ட அது, அமைதி, சுகம், வளமை ஆகியவற்றின் நிலைக்களன் ஆயிற்று.</p>
<p class="Text para-style-override-6">முன்பெல்லாம் தொழிலாளர்கள் அங்கே வேலை செய்யத் தயாராக இல்லை. “ஐயோ! இரவு நேரத்தில் இயந்திரங்களையெல்லாம் பேய் ஓட்டுகிறது” என்று அச்சத்துடன் சொல்லி வந்தார்கள். ஆனால், பசுத் தொண்டின் விளைவாக, அதே தொழிற்சாலையில் மேலும் பல இயந்திரங்கள் பொருத்தப்பட்டன. தொழிற்சாலையின் அதிபருக்கு நிறைய லாபம் கிடைக்க ஆரம்பித்தது.<span></span></p>


<p class="Page-Break"> </p>
<p class="Heading" id="toc_marker-9">6. கோமாதாவின் பேரருள்</p>
<p class="Sub-Heading">(ஸ்ரீ மதன்லால் புப்)</p>
<p class="Small-Header">(எங்கள் ஊர் ஸ்ரீராமபுரி மில் சம்பந்தப்பட்ட ஒரு நிகழ்ச்சி இது.)</p>
<p class="Text">ஐந்து ஆண்டுகளுக்கு முன்பு (அஹமத்நகர்) ஸ்ரீராமபுரியில், ஸ்ரீலட்சுமி இண்டஸ்ட்ரீஸ் என்ற பெயரில் நஷ்டத்தில் ஓடிக் கொண்டிருந்த ஸ்ரீரகுநாத தாஸ் அவர்களின் நிறுவனத்துடன் கூட்டுச் சேர்ந்து ஒரு எண்ணெய் மில் ஆரம்பித்தோம். தொடக்கத்தில், இரண்டு ஆண்டு காலத்துக்கு ஏராளமான கஷ்டங்கள்! திடீரென்று இயந்திரம் உடைந்து போகும், பழுதாகும். இப்படிப் பல துன்பங்கள். ரொம்பவும் தொல்லையாக இருந்தது. ஆயிரம் வழிகளிலே முயற்சி செய்தும் சமாளிக்க முடியவில்லை.</p>
<p class="Text">ஒரு நாள், எண்ணெய் உற்பத்திசாலையின் வாசல் எதிரே ஒரு பசு நின்று கொண்டிருப்பதைப் பார்த்தோம். கசாப்புக்காரன் அதை ஓட்டிச் செல்வதற்காக மிகவும் பாடுபட்டுக் கொண்டிருந்தான். அதை அடித்தான், குத்தினான். அப்படியும் பசு நகரவில்லை. அதைப் பார்த்துக் கொண்டிருந்தவர்களின் கண்களில் நீர் வந்துவிட்டது. மில் தொழிலாளர்கள் மேலாளருக்குத் தகவல் கொடுத்தார்கள். மேலாளர் வந்து பார்த்தார். நல்ல புஷ்டியான அந்தப் பசுமாட்டை முப்பத்தாறு ரூபாய்க்கு அந்தக் கசாப்புக்காரன் வாங்கியிருந்தான். அத்துடன் இன்னும் ஓர் ஐந்து ரூபாய் கொடுத்து, மேலாளர் அந்தப் பசுவை விடுவித்தார். கசாப்புக்கடைக்காரன் எவ்வளவோ அடித்துத் துன்புறுத்தியும் சற்றுக் கூட நகராமல் இருந்த பசு, அவனிடமிருந்து விடுதலை அடைந்ததும் நேராக மில்லுக்குள் சென்றது.</p>
<p class="Text">அப்போதிலிருந்தே அந்தப் பசு, அந்த மில்லிலேயே உண்டு உறங்கத் தொடங்கியது. அது வந்த பிறகுதான், நாளுக்கு நாள், அந்த மில்லின் நிலை சீர்பட ஆரம்பித்தது. எந்தத் தொழிற்சாலையை நடத்துவதில் அடிக்கடி இடையூறுகள் ஏற்பட்டனவோ, அதே தொழிற்சாலை, கோமாதாவின் அருளினால் மிகவும் நல்ல முறையில் செயல்பட்டுக் கொண்டிருக்கிறது. அந்தப் பசு கொழுகொழுவென்று மூன்று கன்றுகளை ஈன்றிருக்கிறது; தினமும் ஐந்து லிட்டர் பால் கொடுக்கிறது. சின்னஞ்சிறு பையன் அதனிடம் சென்றால் அது ஒன்றும் செய்வதில்லை. ஆனால், இன்னொரு விலங்கு அதனருகில் வருவதற்கு அனுமதிப்பதில்லை.</p>
<p class="Text para-style-override-6">எல்லா நலன்களையும் அளிக்கும் வல்லமை படைத்த பசு அன்னையை, மில்லின் வாசல் எதிரே கொண்டு வந்து நிறுத்தினாரே! அந்தப் பகவானுக்கு நாம் மிகவும் கடமைப்பட்டிருக்கிறோம்.<span></span></p>


<p class="Page-Break"> </p>
<p class="Heading" id="toc_marker-10">7. பசுவிற்குத் தொண்டு செய்தால்...</p>
<p class="Sub-Heading">(பசுத் தொண்டாற்றும் ஒரு விவசாயி)</p>
<p class="Text">எங்கள் கிராமத்தில் என்னுடைய முன்னோர்கள் வளமையோடு இருந்தார்கள். என்னுடைய தந்தையின் வாழ்க்கையும் உயர்வானதாகத்தான் இருந்தது. தினமும் நான்கைந்து மணி நேரம் கடவுள் வழிபாட்டுக்கு ஒதுக்கிவிட்டு, மீதி நேரத்தைத் தானியங்களின் மேல் கடன் கொடுப்பது மற்றும் வேளாண்மை தொடர்பான வேலைகளில் ஈடுபடுவது என்று கழித்து வந்தார். இந்தப் பணிகளில் அவருக்கு மிகவும் ஈடுபாடு இருந்தது. போதுமான அளவு பயிர்நிலமும் அவர் சேர்த்து வைத்திருந்தார். அவர் மிகவும் மேலான முறையில் விவசாயம் செய்தார். கிராம மக்கள் அவரைப் பற்றி நல்ல அபிப்ராயம் கொண்டிருந்தனர். எல்லோரும் அவரிடம் மகிழ்ச்சியுடனே பழகினார்கள். தந்தையின் மரணத்துக்குப் பிறகு குடும்பப் பொறுப்பு என்மீது விழுந்தது. ஆனால், சிறிதுசிறிதாகச் செல்வச் செழிப்பு குறையத் தொடங்கியது. குறுகிய காலத்துக்குள்ளாகவே எனது செல்வம் பாதியாகக் குறைந்துவிட்டது; விவசாயப் பணி நின்றுவிட்டது; தானிய மூட்டைகள் இருந்த இடம் தெரியாமல் மறைந்துவிட்டன; பணவரவு நின்று போயிற்று. நிலத்திலிருந்து கிடைக்கும் உணவுப் பொருள் குறைய ஆரம்பித்தது; ஏராளமான நிலம் தரிசாகிப் போனது; கண்ணால் பார்த்துக் கொண்டிருக்கும்போதே எல்லாம் பாழாகிப் போயின.</p>
<p class="Text">இரவு பகலாக நான் கவலையில் ஆழ்ந்தேன். அதிருஷ்டம் ஒரேயடியாக என்னை விட்டுவிட்டுப் போய்விட்டது போல் ஆகிவிட்டது. நான் எந்த வேலையில் கை வைத்தாலும், அது தோல்வியில்தான் முடிந்தது! எனக்கு இரண்டு தம்பிகள் இருக்கிறார்கள். அவர்கள் வற்புறுத்தியதன் விளைவாக, நான் அவர்களிடமிருந்து பிரிந்து தனியாகப் போக நேரிட்டது. எல்லாச் சொத்துக்களையும் மூன்று சமபங்குகளாகப் பிரித்து எடுத்துக் கொண்டு, அவரவர் வேலையில் ஈடுபடத் தொடங்கினோம். நான்கு ஆண்டுகள் ஓடிப் போயின. என்னுடைய நிலை கீழ்நோக்கியே போய்க் கொண்டிருந்தது. கிராமத்து மக்கள், என்னை முயற்சி இல்லாதவன், சோம்பேறி என்று ஏசத் தொடங்கினார்கள். என்மேல் கடன் சுமையும் ஏறிவிட்டது. வெறும் சோற்றுக்காகக்கூட நான் பிறர் உதவியை நாட வேண்டியதாயிற்று. நான் யாருக்கெல்லாம் தானியமும் பணமும் கொடுத்து வந்தேனோ, அவர்கள் வீட்டுக்கே நான் ஓட வேண்டியதாயிற்று. இந்த நிலையிலும் நான் மன உறுதியை இழக்காமல் பகவானிடம் உறுதியான நம்பிக்கை கொண்டிருந்தேன்.</p>
<p class="Text">ஒரு நாள், நான் படுத்துக் கொண்டிருந்தபோது கண்கள் மூடிக் கொண்டன; உறங்கிப் போனேன். அப்போது கனவில் பசுக்களும் மாடுகளும் என்னை முட்டுவதற்காக ஓடி வருவதைப் பார்க்கிறேன். “இது மட்டுமன்று, உனக்கு இன்னமும் கஷ்டம் கொடுப்போம்! வெறுமனே எங்களுக்கு வைக்கோல்—புல்—தண்ணீருக்கு ஏற்பாடு செய்தாயே தவிர, வேறு எப்பொழுதாவது நாங்கள் இருக்கிற பக்கம் வந்து பார்த்ததுண்டா? எங்களுக்குப் பசிக்கிறதா, தாகமாயிருக்கிறதா என்று விசாரித்திருக்கிறாயா? மாட்டுக் கொட்டகைக்கு வந்து அது சுத்தமாக இருக்கிறதா? சாணியெல்லாம் எடுக்கிறார்களா? மூத்திரமெல்லாம் ஓடிப் போகிறதா? என்று மேற்பார்வை பண்ணினாயா? அந்தப் பாவத்தின் விளைவைத்தான் இப்போது அனுபவித்துக் கொண்டிருக்கிறாய்! இப்பொழுதாவது புத்தி வந்து உன் நடவடிக்கைகளை மாற்றிக் கொள். இல்லையென்றால், கடைசியில் ஒரே நாசம்தான் உனக்கு!” என்று, மனிதக்குரலில் பேசியது போலிருந்தது. பசு—காளைகளின் சொற்களைக் கேட்டு, எனக்கு மிகவும் வருத்தமுண்டாயிற்று. திடுக்கிட்டுக் கண் விழித்தேன். அதன்பின்தான், நான் கண்டதெல்லாம் கனவு என்பது புரிந்தது. பாதி ராத்திரிக்கு மேலே ஆகியிருந்தது. அப்படியும் லாந்தர் விளக்கை எடுத்துக் கொண்டு பசுத்தொழுவத்துக்குப் போனேன். எல்லாப் பசுமாடுகளும் பசியோடு மூலையில் கட்டப்பட்டிருப்பதைப் பார்த்தேன். அவைகளுக்கு முன்னால் ஒரு புல், ஒரு தினையளவு தவிடுகூட இல்லை; குப்பைகூளம்தான் குவிக்கப்பட்டிருந்தது. என் மனத்திற்குள் வருத்தம் ஏற்பட்டது. அந்த விநாடியிலிருந்தே தொழுவத்தைச் சுத்தம் செய்யத் தொடங்கினேன். காலை பத்துமணிவரை சுத்தம் செய்தேன். அந்த நாளிலிருந்து நான் என் வீட்டுப் பிராணிகளிடமும் தொழுவத்திடமும் கவனம் செலுத்த ஆரம்பித்தேன். காலையிலும் மாலையிலும் என் கையாலேயே பால் கறக்கத் தொடங்கினேன். அவைகளுக்குத் தீனி—புல், சுத்தமான தண்ணீர் முதலியவைகளை எதிரில் வைக்கச் செய்வதையும் என் கடமையாகக் கொண்டேன். பசுக்களும் காளைகளும் வெளியே மேய்வதற்காகச் சென்றவுடன், என் கைகளாலேயே தொழுவத்தைக் கூட்டிப் பெருக்கிக் கழுவினேன். குப்பைகூளங்களைத் தனியே ஒரு பள்ளத்தில் போட்டேன். அது நல்ல உரமாயிற்று.</p>
<p class="Text">மாடுகள் எல்லாம் மிகவும் சுகமாக இருந்தன. எல்லாம் கொழுகொழுவென்று வளர்ந்தன. பாலும் வெண்ணெயும் நிறைய கிடைத்தன. காளைகள் ஆரோக்கியமாக இருந்ததால், என்னுடைய விவசாயம் மேம்பட்டது. தானிய உற்பத்தி ஐந்தாறு மடங்கு அதிகமாயிற்று. வேளாண்மையில் எனக்கு ஈடுபாடு அதிகரித்தது. அவநம்பிக்கை ஓடி ஒளிந்தது. கடன் சுமையும் வெகுவாகக் குறைந்தது. என் நிலையில் நல்ல மாற்றம் ஏற்பட்டது. என்னை முயற்சி இல்லாதவன், சோம்பேறி, துக்கிரி என்று தூற்றி வந்த மக்கள், இப்போது போற்றிப் புகழத் தொடங்கினார்கள்.</p>
<p class="Text">காலச்சக்கரத்தின் வயப்பட்டு நான் செல்வம் அனைத்தையும் இழந்து விட்டிருந்தேன். ஆனால், இறைவன் அருளாலும் கோமாதாவின் ஆசியாலும் என் சொந்த உழைப்பினாலும் நான் மீண்டும் உயர்வு பெற்றுவிட்டேன். பசுப் பராமரிப்பு செய்து வருகிற யாரேனும் ஒரு விவசாயி வறுமைக்கு ஆளாகியிருந்தால், அவர் என் வழியைப் பின்பற்றுவாராக.</p>
<p class="Text para-style-override-6">பகவானிடம் நம்பிக்கை, பசுவுக்குத் தொண்டு செய்தல் ஆகியவற்றால் மிக மிகத் தாழ்ந்த நிலை மறைந்து, உயர்வான நிலை ஏற்படும் என்பதை தண்டோரா போட்டுச் சொல்லவும் நான் தயாராக இருக்கிறேன்.<span></span></p>


<p class="Page-Break"> </p>
<p class="Heading" id="toc_marker-11">8. வருணக்கலப்புதான் பசுவின் மீது இரக்கமின்மைக்குக் காரணம்</p>
<p class="Sub-Heading">(பக்த ஸ்ரீராமசரண்தாஸ் அவர்கள்)</p>
<p class="Small-Header">(‘பஞ்சாப் சிங்கம்’ என்று புகழ்பெற்ற மகாராஜா ரணஜீத்சிங் வாழ்க்கையில் நடந்த ஒரு நிகழ்ச்சி)</p>
<p class="Text-1">[<span class="char-style-override-15">குறிப்பு:—</span> பாரத நாட்டில்தான், மற்ற எந்த நாட்டிலும் இல்லாத சிறப்பாக, வருணத்தின் அடிப்படையில் மக்கள் வகுக்கப்பட்டுள்ளனர். ஒவ்வோர் இனத்துக்கும் (வருணம்) சில தனித்தன்மைகள், சிந்தனை ஓட்டங்கள், நெறிகள் உள்ளன. சான்றாக, அரசுப்படையில் பணிபுரியும் போர்வீரனின் சூரத்தனத்தை ஒரு வியாபாரியிடமோ, கட்டிடத் தொழிலாளியிடமோ காண முடியாது. அவரவர் தொழிலுக்கேற்ப நெறிகளும் தன்மைகளும் மாறுபட்டு இருக்கின்றன. இரு வேறு துருவங்களாக அமைந்துள்ள வருணங்களின் கலப்பினால் தீய விளைவுகளே ஏற்படும். ‘ஒரு குடம் பாலைக் கெடுக்க ஒரு துளி விஷம் போதுமே.’ இப்படி வருணக்கலப்பு ஏற்பட்டதால் உயர்குலத்தில் தோன்றிய ஒருவனுக்கு, அன்னை பசுவிடம் தரங்கெட்ட சொற்கள் வெளியிடுவது சாத்தியமாயிற்று என்பதை பின்வரும் நிகழ்ச்சி விளக்குகிறது.]</p>
<p class="Text">பஞ்சாப்கேஸரி மன்னர் ரணஜீத்சிங் அவர்கள் ஆட்சிக் காலத்தில் நிகழ்ந்த ஓர் உண்மைச் சம்பவம் இது. வருணக் கட்டுப்பாடுகளை மதித்து நடக்காத காரணத்தால்தான், இந்துக்களாகப் பிறந்திருந்தும்கூட, கோமாதாவின் விரோதிகளாகப் பலர் இருந்து வருகிறார்கள்; பசுவதை தடைக்கு எதிர்ப்புத் தெரிவிக்கிறார்கள்.</p>
<p class="Text">மன்னர் ரணஜீத்சிங்கின் அறநெறி அடிப்படையில் அமைந்த ஆட்சிக் காலம், ‘வாழ்க அந்தணர், ஆனினம்’ என்ற உன்னத நோக்கம்தான் மகாராஜாவுக்கு இருந்தது. அவர், அப்போது லாகூர் நகரில் இருந்து வந்தார். மகாமாயையான துர்காதேவியின் அடியார் அவர். அந்தணர்—ஆனினத்திடம் மதிப்பும் மரியாதையும் உடையவர். பசுக்களும் பிராமணர்களும் எவ்வித அச்சமும் இல்லாமல் நாட்டில் உலவி வருவதைத்தான் நாட்டின் மிகப்பெரிய சிறப்பாகக் கருதினார்.</p>
<p class="Text">லாகூரில் உள்ள செல்வந்தர் ஒருவர், தன் மாளிகைக்கு அருகில் ஒரு கிணறு வெட்டி, அதன் அருகிலேயே பசு—காளைகள் தண்ணீர் குடிப்பதற்காக ஒரு தொட்டியும் கட்டிவிட்டார்; தண்ணீர் நிரப்புவதற்கும் ஏற்பாடு செய்தார். அதனால், பசு—காளைகள் அங்கே வந்து தண்ணீர் குடித்துச் சென்றன.</p>
<p class="Text">ஒரு நாள், அங்கு ஒரு பசு தண்ணீர் குடிக்க வந்தது; தொட்டியிலிருந்து தண்ணீரும் குடித்தது. தொட்டியின் பக்கமாய் இருந்த ஒரு ஜன்னலின்பால் அதன் பார்வை சென்றது. ஜன்னல் ஓரமாகக் கொஞ்சம் கோதுமை சிதறிக் கிடந்தது. அதைத் தின்றுவிட்டு முகத்தைத் தூக்க முயன்றபோது, அதன் கொம்பு இசைகேடாக ஜன்னலில் சிக்கிக் கொண்டது. பசு வெகுவாக முயன்றும் கொம்பை வெளியே இழுக்க முடியவில்லை. பசு தவிக்க ஆரம்பித்தது. நாற்புறமும் கூட்டம் சூழ்ந்து கொண்டது; சளசளக்கத் தொடங்கியது.</p>
<p class="Text">இப்படி ஒரு பசு கஷ்டப்பட்டுக் கொண்டிருப்பதை உண்மையான இந்துவாகப் பிறந்த எவன்தான் பார்த்துப் பொறுத்துக் கொண்டிருப்பான்? பசுவின் முகத்தை ஜன்னலிலிருந்து விடுவிக்க நிறைய முயற்சிகள் செய்தார்கள். ஆனால், வெற்றிதான் கிடைக்கவில்லை. எல்லோருக்கும் கவலை வந்துவிட்டது. பசுவை உயிருடன் எப்படிக் காப்பாற்றுவது? என்று கவலை. “உடனே மேஸ்திரியைக் கூப்பிட்டுச் சுவரை இடிக்கச் சொல்லுங்கள், ஐயா. அப்பத்தான் பசு உயிர் பிழைக்கும்” என்று யாரோ யோசனை சொன்னார்கள். இதைக் கேட்டுக் கொண்டு பக்கத்தில் நின்று கொண்டிருந்த ஒரு இந்து சொன்னான்—— “வேண்டாம்! சுவரை இடிக்க வேண்டாம். இடித்துவிட்டால் அந்த வீட்டுக்காரருக்கு மிகவும் கஷ்டமாகிவிடும். ஒரு தச்சனிடமிருந்து ரம்பம் வாங்கிக் கொண்டு வாருங்கள். கொம்புகளை வெட்டி விட்டால் பசுவோட முகம் வெளியே வந்துவிடும்.”</p>
<p class="Text">ஓர் இந்துவிடமிருந்து இப்படிப்பட்ட சொற்கள் வந்ததைக் கண்டு மற்றவர்கள் மிகவும் வருந்தினார்கள். கடைசியில் சுவரை இடிப்பது என்று முடிவு செய்து, உடனடியாக மேஸ்திரியை அழைத்துவரச் செய்து, சுவரின் அந்தப் பகுதியை இடித்தார்கள். பசு, தலையை வெளியே இழுத்துக் கொண்டது; நல்ல காலமாகப் பிழைத்துக் கொண்டது! அங்கிருந்த எல்லா இந்துக்களின் முகங்களிலும் மலர்ச்சி தோன்றியது.</p>
<p class="Text">அந்த இடத்தில், மகாராஜா ரணஜீத்சிங்கின் பணியாளன் ஒருவனும் இருந்தான். அங்கு நடந்த எல்லாவற்றையும் தன் கண்ணால் பார்த்துக் கொண்டும் இருந்தான். அன்று மாலையில் மகாராஜாவைச் சந்தித்து, முக்கியமான விஷயங்கள் பற்றித் தெரிவித்துக் கொண்டிருந்தபோது, பேச்சுவாக்கில் இந்த நிகழ்ச்சியைப் பற்றியும் சொன்னான். இந்துவான ஒருவனிடமிருந்து, “பசுவின் கொம்பை வெட்டிவிட வேண்டும்” என்ற சொற்கள் வந்தன என்பதைக் கேட்டதும், மகாராஜாவுக்குக் கோபம் குமுறிக் கொண்டு வந்தது. பலவிதமாகக் குறுக்கு விசாரணை செய்து, ‘பசுவின் கொம்பை வெட்டிவிட வேண்டும்’ என்ற பேச்சு உண்மையாகவே வந்தது என்பதை உறுதிப்படுத்திக் கொண்டார். மேலும், அப்படிச் சொன்னவர் இந்து என்பதையும் தெரிந்து கொண்டார். ஒரு வீரனை அனுப்பி, அந்த இந்துவை அழைத்து வரச் சொன்னார். அவர்களிடையே இப்படி உரையாடல் நடந்தது.</p>
<p class="Text"><span class="char-style-override-15">மகாராஜா :</span> டேய், யாரடா நீ?</p>
<p class="Text"><span class="char-style-override-15">இந்து :</span> மன்னவா! நான் இந்து.</p>
<p class="Text"><span class="char-style-override-15">மகாராஜா :</span> பசுமாடு பற்றி நீ ஒரு யோசனையைச் சொன்னாய். உண்டா, இல்லையா?</p>
<p class="Text"><span class="char-style-override-15">இந்து :</span> மன்னவா! என்னை மன்னித்துவிடுங்கள். உண்மையிலேயே நான் தவறாகத்தான் பேசிவிட்டேன். சுவரை இடிப்பதற்குப் பதிலாக, ரம்பத்தினால் பசுக்கொம்புகளை அறுத்து விடலாம் என்று சொன்னேன்.</p>
<p class="Text"><span class="char-style-override-15">மகாராஜா :</span> நீ ஓர் இந்துவாக இருந்தும்கூட, இப்படிப்பட்ட பாவச் சொற்களை ஏன் சொன்னாய்?</p>
<p class="Text"><span class="char-style-override-15">இந்து :</span> மன்னா! தவறு நிகழ்ந்து போயிற்று.... மன்னித்துவிடுங்கள்.</p>
<p class="Text"><span class="char-style-override-15">மகாராஜா :</span> உண்மையைச் சொல். கோமாதாவின் கொம்புகளைத் தன் கையாலே ரம்பம் பிடித்து வெட்டித் தள்ளிவிட வேண்டும் என்கிற பேச்சு, ஓர் இந்துவினுடைய வாயிலிருந்து எப்படி வரும்?</p>
<p class="Text"><span class="char-style-override-15">இந்து :</span> அரசே! ஏதோ தவறிப் போய் வந்துவிட்டது...</p>
<p class="Text"><span class="char-style-override-15">மகாராஜா :</span> ஏன் வந்தது?</p>
<p class="Text"><span class="char-style-override-15">இந்து :</span> தெரியவில்லை, ராஜா.</p>
<p class="Text"><span class="char-style-override-15">மகாராஜா :</span> ‘இதனால் என்ன புரிகிறது’ என்றால் நீ ஓர் இந்துப் பெற்றோருக்குப் பிறந்தவன் அல்ல.</p>
<p class="Text"><span class="char-style-override-15">இந்து :</span> இல்லை மன்னா!.... நான் இந்துதான்.</p>
<p class="Text"><span class="char-style-override-15">மகாராஜா :</span> நீ இந்து அல்லவே அல்ல.... ஓர் இந்துவினுடைய வாயிலிருந்து பசு அன்னை குறித்து, இவ்வளவு தரக்குறைவான சொற்கள் வருமா, என்ன?</p>
<p class="Text"><span class="char-style-override-15">இந்து :</span> எப்படியோ வந்துவிட்டது.</p>
<p class="Text"><span class="char-style-override-15">மகாராஜா :</span> அ...? நீ... நீ ஒரு நிஜமான இந்து தாய்—தந்தையருக்குப் பிறந்த குழந்தையல்ல என்று தோன்றுகிறது. உண்மையைச் சொல். என்ன விஷயம்? ம்ம்.... இல்லையென்றால் உன்னைச் சிறையில் தள்ளி விடுவேன்.....</p>
<p class="Text"><span class="char-style-override-15">இந்து :</span> மன்னவா! நான் உண்மையைத்தான் சொல்கிறேன். எனக்கு வேறு எதுவும் தெரியாது.</p>
<p class="Text">மகாராஜா தன் பணியாட்களைக் கூப்பிட்டு, “இவனைச் சிறையில் அடைத்துவிட்டு, இவன் தாயாரை அழைத்து வாருங்கள்” என்று ஆணையிட்டார். ‘என்னுடைய நாட்டில், குணம் குறைந்த இந்துகூட இருக்கிறானே’ என்ற கவலையில் ஆழ்ந்தார் மன்னர். ஆணை கிடைத்ததுமே மன்னரின் சிப்பாய்கள் அவனைச் சிறையில் அடைத்துவிட்டு, அவனுடைய அன்னையைக் கொண்டு வந்து மன்னர் முன் நிறுத்தினார்கள்.</p>
<p class="Text"><span class="char-style-override-15">மகாராஜா :</span> ஏ கிழவி, யார் நீ?</p>
<p class="Text"><span class="char-style-override-15">கிழவி :</span> நான் ஓர் இந்து.</p>
<p class="Text"><span class="char-style-override-15">மகாராஜா :</span> உண்மையைச் சொல். நீ ஓர் இந்துவாக இருந்தால் கொஞ்சம்கூட குணமில்லாத ஒரு குழந்தை எப்படிப் பிறந்தது? கோமாதாவிடம் இவ்வளவு மட்டமான எண்ணம் கொண்டிருக்கிறான்? சொல்லத் தகாத சொற்களைச் சொல்கிறான்? சொல்.</p>
<p class="Text"><span class="char-style-override-15">கிழவி :</span> மகாராஜா! எனக்கு ஒன்றும் தெரியவில்லை.</p>
<p class="Text"><span class="char-style-override-15">மகாராஜா :</span> மனித குலத்தில் அசுரக் குழந்தை எப்படிப் பிறந்தது? உனக்கு வேறு யாருடனும் தொடர்பு இருந்ததா? உண்மையைச் சொல்....</p>
<p class="Text"><span class="char-style-override-15">கிழவி :</span> மகாராஜா! நான் வேறு யாரிடமும் உறவு வைத்துக் கொண்டதில்லை.</p>
<p class="Text"><span class="char-style-override-15">மகாராஜா :</span> இல்லை! நீ பொய் சொல்கிறாய். இது, உன் இந்து கணவனின் குழந்தையல்ல.</p>
<p class="Text"><span class="char-style-override-15">கிழவி :</span> ஐயையோ! அப்படியெல்லாம் இல்லவே இல்லை....</p>
<p class="Text"><span class="char-style-override-15">மகாராஜா :</span> அப்படியானால், இப்படிப்பட்ட குழந்தை எப்படிப் பிறந்தது?</p>
<p class="Text"><span class="char-style-override-15">கிழவி :</span> தெரியவில்லை.</p>
<p class="Text">பின்னர், மன்னர் அவளுடைய மகனை அடித்து நொறுக்கி, சிறைச்சாலையிலேயே வாழ்க்கை முழுவதையும் கழிக்கும்படியான தண்டனை வழங்கப் போவதாக, அவளைப் பயமுறுத்தினார். உடனே, கிழவிக்கு அச்சம் வந்துவிட்டது. அங்கமெல்லாம் நடுங்க, உண்மையை ஒத்துக்கொள்ள மெள்ள மெள்ளத் தன்னைத் தயார் செய்து கொண்டாள்.</p>
<p class="Text"><span class="char-style-override-15">கிழவி :</span> மகாராஜா! என்னை மன்னித்துவிடுங்கள். நான் சுத்தமான கற்புடையவள்தான்; மறந்தும்கூட நான் என் கணவரைத் தவிர வேறோர் ஆணுடன் உறவு கொண்டதில்லை. எங்கள் வீட்டுக்கு எதிரில் ஒரு (அருந்ததியன்) வீடு இருந்தது. அவன் இறந்துபோன விலங்குகளோட தோலைக் கத்தியாலே உரித்துப் போடுபவன். என்றைக்கு இரவு, என் புருஷன் மூலமாக நான் கர்ப்பம் கொண்டேனோ, அன்றைய பொழுது விடிந்ததும் அவன் தன் வீட்டு மொட்டை மாடியில் நின்று கொண்டிருந்ததைத்தான் முதன்முதலில் பார்த்தேன். அதனால்தானோ என்னவோ இப்படி ஓர் உதவாக்கரை பிள்ளை பிறந்திருக்கும். வேறு ஒன்றும் இல்லை.</p>
<p class="Text"><span class="char-style-override-15">மகாராஜா :</span> ரொம்ப சரி! இறந்துபோன விலங்குகளின் உறுப்புக்களை வெட்டுவதும், தோல் உரிப்பதும் இழி தொழில். அவனைப் பார்த்ததன் தாக்கம்தான் உன் மகன்மேல் ஏற்பட்டிருக்கிறது. அந்த இழிந்த எண்ணமே இவனுக்கு வந்து விட்டிருக்கிறது! சரி, சரி. இப்போது உன்னையும் உன் மகனையும் விடுவிக்கிறேன். இனிமேல் இப்படி ஒரு தவறு செய்யக்கூடாது.</p>
<p class="Text">அதன் பின்னர், எல்லா மக்களும் அறியும்படியாக மகாராஜா ஒரு பிரகடனம் செய்தார்—— “ஒவ்வொரு இந்துப் பெண்மணியும், தன்னுடைய மோதிரவிரலில், தன் சக்திக்கேற்றபடி தங்கம் அல்லது வெள்ளியால் செய்யப்பட்ட மோதிரம் அணியவேண்டும். அதில் கண்ணாடி பதிப்பிக்க வேண்டும். தினமும் காலையில் கண்விழித்தவுடன் மோதிரக் கண்ணாடியில் தன் முகத்தை முதலில் பார்க்க வேண்டும். இப்படிச் செய்தால் அவர்களுக்கு உதவாக்கரைகள் பிறக்க மாட்டார்கள்.”</p>
<p class="Text">மன்னரின் ஆணை வெளியிடப்பட்டதும் எல்லா இந்து குடும்பங்களிலும் கண்ணாடி பதித்த மோதிரம் அணிய ஆரம்பித்தார்கள். இன்றைக்கும்கூட ஆயிரமாயிரம் வீடுகளில் இந்த வழக்கம் இருந்து வருகிறது. மகாராஜா ரணஜீத்சிங் நெடுந்தொலைநோக்கு உடையவராக இருந்தார்; வருணாசிரம தருமங்களையும் வருண அமைப்புகளையும் மதிப்பவராக இருந்தார். மனிதத்தன்மையின் பாதுகாவலராக இருந்தார் என்பதற்கு இந்த நிகழ்ச்சி ஓர் அழுத்தமான சான்றாகும்.</p>
<p class="Text">இன்றைய தினம், நம் நாட்டில் என்ன காண்கிறோம்? வருணக் கட்டுப்பாடுகளை எதிர்த்துப் பட்டவர்த்தனமாகப் போராட்டம்; வருணப் பிரிவுகள் பாராமல் இனக்கலப்பு; எல்லா மாநிலங்களிலும் பசுவதைத் தடைச்சட்டம் இயற்றப்பட விடாமல் முட்டுக்கட்டைகள்; முட்டை, புலால், மீன் உணவு வகை பற்றி மிகவும் பலமான பிரசாரம் — இவையெல்லாம் எதனால் ஏற்பட்டன? வருணாசிரம நியமங்களைக் கடைப்பிடிக்காததாலும், வருண அமைப்பு முறைகளைத் தீவிரமாகக் கடைப்பிடிக்காததாலும் ஏற்பட்ட பயங்கரமான விளைவுதான் இவை.</p>
<p class="Text para-style-override-6">எவனது உள்ளத்தில் கடுகளவேனும் மனிதத் தன்மை இருக்கிறதோ, அவன் ஒருபோதும்  கோமாதாவுக்கும் அறநூல்களுக்கும் விரோதியாக ஆகமாட்டான். உண்மையான மனிதனாக வாழ்வதற்கு வருண அமைப்பு முறையை ஏற்று நடத்தல் மிகவும் அவசியமாகும்.<span></span></p>


<p class="Page-Break"> </p>
<p class="Heading" id="toc_marker-12">9. பசுவிற்குப் பணிவிடை செய்ததால் யமவேதனை விலகியது</p>
<p class="Sub-Heading">(ஸ்ரீபிக்ஷு கௌரீசங்கர் அவர்கள்)</p>
<p class="Text">ஒரு மனிதன் தன் வாழ்நாள் முழுவதும் பாவம் மட்டுமே செய்து கொண்டிருந்தான். ஒருநாள் அவன் சாலையில் போய்க் கொண்டிருந்தபோது, புண்ணினால் வருந்திப் படுத்துக் கொண்டிருக்கும் ஒரு பசுவைப் பார்த்தான். புண் அழுகிப் போய் துர்நாற்றம் வீசிக் கொண்டிருந்தது; புழுபூச்சிகள் மொய்த்துக் கொண்டிருந்தன.</p>
<p class="Text">அவனுக்கு அந்தப் பசுவிடம் இரக்கம் தோன்றியது. ஒரு விரலினால் காயத்திலிருந்து புழுக்களை அப்புறப்படுத்தினான்; அந்த விரலினாலேயே தினமும் களிம்பு தடவி வந்தான். நாளடைவில் புண் ஆற ஆரம்பித்தது; துர்நாற்றமும் குறைந்தது. பசுவின் உடல் நன்றாகத் தேறிப் புல் மேய ஆரம்பித்தது.</p>
<p class="Text para-style-override-6">அந்த மனிதன் இறந்ததும் யமபுரிக்குக் கொண்டு செல்லப்பட்டான். தன்னுடைய தவறான செயல்களையெல்லாம் எண்ணி எண்ணி மிகவும் வருந்தினான்; பசி—தாகம் தாங்க முடியாமல் தவித்தான். அவன் வாழ்க்கை முழுவதும் பாவம்தான் செய்திருக்கிறான் என்பது யமராஜனுக்குத் தெரிய வந்தது. ஒரே ஒரு நற்செயல் என்னவென்றால், தன் விரலினால் பசுவின் புண்ணிலிருந்து புழுக்களை அகற்றி மருந்து போட்டதுதான். யமராஜனுக்கு மிகவும் மகிழ்ச்சி உண்டாகி, அந்த விரலை வாயில் வைத்து உறிஞ்சிப் பார்க்கும்படி அவனுக்கு உத்தரவிட்டார். அவன் விரலைச் சுவைத்தான். என்ன ஆச்சரியம்! விரலிலிருந்து சுவை மிகுந்த, அமுதமயமான பால் பெருகி வந்தது. அவன் அதை அருந்தி பசி—தாகத்திலிருந்து மட்டுமல்லாமல் எல்லாப் பாவங்களிலிருந்தும் விடுதலை பெற்றான்.<span></span></p>


<p class="Page-Break"> </p>
<p class="Heading" id="toc_marker-13">10. கோமாதாவை அவமதிப்பது மனிதத்தன்மையல்ல; அரக்கத்தனம்!</p>
<p class="Sub-Heading">(பக்த ஸ்ரீராமசரண்தாஸ் அவர்கள்)</p>
<p class="Small-Header">(காஷ்மீர் மன்னராக இருந்த மகாராஜா ஸ்ரீபிரதாப்சிங் அவர்கள் வாழ்க்கையில் நடந்த ஒரு சம்பவம்.)</p>
<p class="Text">காஷ்மீர நாட்டு மன்னராகிய மகாராஜா அமரர் ஸ்ரீபிரதாப்சிங் அவர்கள் அறநெறியில் செல்பவர்; பசு—அந்தணர்களிடம் மதிப்புக் கொண்டிருந்தவர். அவர், ஸநாதன தருமத்தைச் சிறிதுமே வழுவாது பின்பற்றுபவராக இருந்தார்; வேத—சாஸ்திரங்களை நன்கு அறிந்தவர்; புலன்களை வென்றவர்; தருமநெறியைக் கடைப்பிடிப்பவர்; குடிமக்களைப் பாதுகாப்பவர். அவருடைய அரண்மனையில் நாள்தோறும் நூற்றுக்கணக்கான வேதியர்கள் வேதம் ஓதி வந்தார்கள்; தேவீ மகாத்மிய பாராயணம் செய்து வந்தார்கள்; ஜபமும் நித்தியகடன்களும் இயற்றி வந்தார்கள். அதன் விளைவாக, அந்த ராஜ்யத்தில் யாரும் பசுவதை செய்ய முடியாத நிலை (ஏன், ஒரு பசுவைக் கைவிரலால் சுட்டிக்காட்டி இழிவு செய்யும் நிலைகூட) ஏற்படாதிருந்தது.</p>
<p class="Text">மிகுந்த பிரதாபமுடைய காஷ்மீர் அரசர் ஒரு தடவை பயணம் செய்து கொண்டிருந்தார்; அவருடன் உயர் அதிகாரிகள் பலரும் இருந்தார்கள். பாதையில் ஒரு பசு படுத்துக் கொண்டிருந்ததை ஒருவர் பார்த்தார். உடனே, சில வேலையாட்கள் வேகமாகச் சென்று, அந்தப் பசுவைக் கிளப்பிவிட்டுப் பாதையிலிருந்து அப்புறப்படுத்தினார்கள். வேலையாட்கள் அங்குமிங்கும் ஓடியாடுவதைப் பார்த்த மன்னருக்கு, அதன்மேல் கவனம் சென்றது. ஒரு பணியாளை அருகே அழைத்து, “இப்படி எல்லோருமாகப் பரபரக்கிறீர்களே? என்ன காரணம்?” என்று கேட்டார்.</p>
<p class="Text">“மன்னா, நாம் சென்று கொண்டிருக்கும் சாலையில் ஒரு தடங்கல் இருந்தது. பாதையை அடைத்துக் கொண்டு ஒரு பசுமாடு படுத்துக் கொண்டிருந்தது. இப்போது அந்தப் பசுமாட்டை ஓர் ஓரமாக அனுப்பிவிட்டோம். அதனால் பயணத்தில் தடங்கல் இல்லை” என்று சொன்னான் பணியாள்.</p>
<p class="Text">இதைக் கேட்டதும், ‘என் காரணமாக ஒரு பசுவுக்குக் கஷ்டம் ஏற்பட்டதா?’ என்று மன்னர் மிகவும் வருந்தினார். மிகவும் சஞ்சலத்துடன் அந்த இடத்திலேயே பயணத்தை நிறுத்தினார். உடனே, சாலையிலிருந்து பசுவை அப்புறப்படுத்திய சிப்பந்திகளைக் குற்றம் சாட்டிச் சொன்னார்—— “நீங்கள் எல்லோரும் இவ்வளவு பெரிய குற்றத்தைச் செய்து விட்டிருக்கிறீர்களே! பாரத நாட்டில் க்ஷத்திரிய மன்னர்களாகிய நமது ஒரே கடமை, பசுவையும் அந்தணரையும் போற்றுவதுதான் என்பது உங்களுக்குத் தெரியாதா? பசுவுக்கும் அந்தணர்க்கும் சேவை செய்வதும், அவர்களைக் காப்பாற்றுவதும்தான் மனிதத்தன்மை. க்ஷத்திரிய மன்னனாகிய என் பொருட்டு, நீங்கள் ஒரு பசுமாட்டுக்குத் தொல்லை கொடுத்திருக்கிறீர்களே! அதை இழிவுபடுத்தி இருக்கிறீர்களே? இது மனிதத்தனம் இல்லை; அரக்கத்தனம்! இனிமேல் ஒருபோதும் இப்படிச் செய்யக்கூடாது; யாரேனும் இப்படிச் செய்தால், அவன் வேலையிலிருந்து நீக்கப்படுவான்...”</p>
<p class="Text para-style-override-6">அன்னை பசுவிடம் மன்னருக்கு இருந்த பக்தியையும் மனிதத்தன்மையையும் கண்ட எல்லோரும் பெரிதும் வியப்படைந்து, “மன்னர் வாழ்க, வாழ்க!” என்று வாழ்த்தொலி எழுப்பினார்கள்.<span></span></p>


<p class="Page-Break"> </p>
<p class="Heading" id="toc_marker-14">11. பசுபக்தியின் பயன்கள்</p>
<p class="Uwach"><span class="char-style-override-1">( 1 )</span></p>
<p class="Small-Header">(சுமார் நூறு ஆண்டுகளுக்கு முன் நடந்த சம்பவம்.)</p>
<p class="Text">கோல்ஹாப்பூர் சமஸ்தானத்துக்கும் ஆங்கிலேயரது (பிரிட்டிஷ்) ஆளுகைக்கு உட்பட்ட பிரதேசத்துக்கும் எல்லையில் ‘துந்த்’ என்ற ஒரு சிறு கிராமம் இருந்தது. அந்தக் கிராமத்தின் திருக்கோவிலில் ஒரு பசு வாழ்ந்து வந்தது.</p>
<p class="Text">சில கசாப்புக்காரர்கள் கோல்ஹாப்பூர் சமஸ்தானத்தில் பசுக்களை வாங்கி, ஆங்கிலேயர் வசப்பட்டிருந்த ராஜ்யத்துக்குள் கொண்டு செல்லும் வழியில், இந்தக் கிராமத்தின் காட்டுப் பகுதியில் தங்கினார்கள். அவர்கள் வசமிருந்த பசுக் கூட்டத்தில் சில கன்றுகளும் இருந்தன. ‘நாம் வாழ்க்கையின் அக்கரைக்கே அழைத்துச் செல்லப்படுகிறோம்’ என்பது அவைகளுக்குத் தெரியுமா, என்ன? ஆனால், ஒன்று மட்டும் அவைகளுக்குப் புரிந்திருந்தது—— ‘யாரோ ஒருவனின் கொடுமையான கரங்களில் நாம் கட்டுண்டு கிடக்கிறோம்!’ என்று. இந்தக் கட்டிலிருந்து விடுவித்துக் கொண்டு வெளியே ஓட அவைகள் விரும்பின. அவைகளின் முதுகின்மேல் கசாப்புக்காரனின் குண்டாந்தடி அழுத்திக் கொண்டிருந்தது. அப்படியும், அவைகள் கட்டுப்பாட்டை உடைத்துக் கொண்டு போக முயன்று கொண்டிருந்தன.</p>
<p class="Text">அந்தக் கூட்டத்திலிருந்து ஒரு கன்று மட்டும் எப்படியோ தப்பித்துக் கொண்டு, கிராமத் தலைவரின் வீட்டுக்குள் புகுந்து கொண்டது. கசாப்புக்காரனின் வேலைக்காரர்கள் அதைப் பின்தொடர்ந்து சென்றார்கள். எனினும், அவர்கள் கன்றைப் பிடிக்க முடியவில்லை. கசாப்புக்காரர்கள்—பசுக்களிடையே நடந்து கொண்டிருந்த இந்த வேடிக்கை நிகழ்ச்சியைப் பார்த்த அந்தக் கிராமத்து இடையர்கள் மீதியிருந்த பசுக்களையும் ஓட்டி விட்டார்கள். அப்போது கசாப்புக்காரர்கள்—இடையர்களிடையே பலத்த வாக்குவாதம் ஏற்பட்டது. நல்ல இந்துவான இடையர்கள் தஞ்சம் கோரி வந்தவைகளை எவ்வாறு கைவிடுவார்கள்? இந்து தருமத்தில் இது ஒரு முக்கியமான கொள்கை.</p>
<p class="Shlok">அடைக்கலம் தேடி வந்தோரை படைக்கலம் கொண்டு துரத்துவோர்</p>
<p class="Shlok">கடைக்குலம் தனில் தோன்றி மடைக்கல் கட்டி மாய்வரே.</p>
<p class="Text">முதலாவதாக, ஒரு உயிர்ப்பிராணி அடைக்கலம் கோரி வந்திருப்பது. அடுத்ததாக, அப்படி வந்திருப்பதுவோ ஒரு பசு! நம்முடைய முன்னோர்கள் பசுவைக் காப்பாற்றும் பொருட்டுத் தம் உயிரையே தியாகம் செய்திருக்கிறார்கள். தலைமுறை தலைமுறையாக இவ்வளவு வலுவான எண்ணம் கொண்டவர் — அவர் மாட்டிடையரோ, ஆட்டிடையரோ, யாராக இருந்தாலும் சரி — தஞ்சம் தேடி வந்த பசுவை எவ்வாறு விட்டு விடுவார்? வாக்குவாதம் தொடர்ந்தது. ஆமாம்—இல்லை என்று என்னவோ பேசி, கடைசியில் ‘கன்றுக்குட்டிக்கு என்ன விலை?’ என்ற நிலைக்கு வந்தது. கசாப்புக்காரர்கள் அந்தக் கன்றுக்குட்டிக்கு ஐம்பது ரூபாய் கொடுக்கத் தயாராக இருந்தார்கள். பின்னர் சட்டப் பிரச்சினைகள் பற்றிய பேச்சு வந்தது; தடியடியும் நடந்தது. ஒரு பக்கத்தில் மூன்று—நான்கு கசாப்புக்காரர்கள். எதிர்த்தரப்பில் கிராமத்துக்காரர்கள் அத்தனை பேரும்! நிலைமையைப் புரிந்துகொண்டு கசாப்புக்காரர்கள் வீராவேசத்தைக் குறைத்துக் கொண்டார்கள். அரசின் தயவை நாடும் வழியை மேற்கொண்டார்கள். கசாப்புக்காரர்களுக்கு ஆங்கில அரசின் பக்கபலம் இருந்தது. எந்தக் கிராமத்தலைவரது வீட்டை அந்தக் கன்று தானாகவே வந்தடைந்ததோ, அவருக்கு அறம் மட்டுமே துணையாக இருந்தது. இரு தரப்பினருக்குமிடையே சச்சரவு முற்றியது. கிராமத்தலைவர் ஆங்கில அரசுக்குக் கட்டுப்பட்ட மன்னருக்குக் கடிதம் எழுதினார். மன்னர் கிராமத்தலைவருக்கு அழைப்பு விடுத்தார். கிராமத்து மக்கள் எல்லோரும் மாடு—கன்றுகளின் மந்தையோடு மன்னரிடம் சென்றார்கள். கன்றுக்குட்டியை மன்னரின் எதிரே நிறுத்தி நடந்தவைகளைச் சொன்னார்கள். “மகாராஜா! தாங்கள் பசு—அந்தணர்க்குப் பாதுகாவலர். அதனால்தான் நிலைமையைத் தங்களுக்கு விளக்கினோம். தாங்கள் விருப்பப்படி இதைக் கசாப்புக்காரரிடம் ஒப்படைக்கலாம்; அல்லது எங்கள் கிராமத்துக்குக் கொடுத்து விடலாம். இதைத் தீர்மானிக்க வேண்டியவர் தாங்கள்தான்” என்றார்கள்.</p>
<p class="Text">கிராமத்தார்களின் உள்ளக்கிடக்கையைப் புரிந்துகொண்ட மன்னர், அந்தக் கிராமத்தார்களிடமே கன்றுக்குட்டியை ஒப்படைத்தார். அத்துடன் ‘கோல்ஹாப்பூர் சமஸ்தானத்தில் கசாப்புத்தொழிலே நடைபெறக் கூடாது’ என்றும் ஆணை பிறப்பித்தார்.</p>
<p class="Text">இந்து தருமநெறியின்படி பார்த்தால் இந்தச் சம்பவத்தில் எந்தப் புதுமையும் இல்லை. ஆனால், இனி வரப் போகிற நிகழ்ச்சி நமது நெஞ்சங்களை உருக்கக்கூடியது. கிராமத்தார்கள், அந்தக் கன்றை அந்தக் கிராமத்திலிருந்த சிவன் கோவிலுக்கு அர்ப்பணித்தார்கள். அன்றைய நாளிலிருந்து இறுதிக் காலம் வரை, அது அந்தக் கோவிலிலேயே இருந்தது; ஒரு தடவை கூட வெளியே வயலுக்குச் சென்று மேய்ந்ததில்லை; எந்தப் பிராணியுடனும் சண்டை போட்டதில்லை; பருவம் அடையவில்லை; அதனால் சினைப்படவும் இல்லை! ஆனால், கடைசி நாள் வரை சிவபெருமானுக்குப் பஞ்சாமிர்த அபிஷேகத்துக்காக அரை லிட்டர் பால் கொடுத்து வந்தது.</p>
<p class="Uwach">( 2 )</p>
<p class="Text">சதாரா மாவட்டம் கராட் வட்டத்தில் ‘காஸுர் ஸிரம்பா’ என்ற கிராமம் இருக்கிறது. இங்கு வசிக்கும் கோவிந்ததாஸ் என்பவர், பசுவிடம் அதிக பக்தி பூண்டிருந்தார். அவருடைய கோபக்தி, நம் மனத்தை நெகிழ வைக்கும் அளவுக்கு மேலானது. இவருடைய மடத்தில், இவர் உட்காருவதற்கும் உறங்குவதற்கும் தேவையானதைத் தவிர மற்ற இடங்கள் எல்லாம் பசுக் கொட்டிலாகவே இருந்தது. பசுக்களையும் கன்றுகளையும் பேணிப் பராமரிப்பதிலேயே தமது நேரத்தைக் கழித்து வந்தார்.</p>
<p class="Text">ஒரு தடவை, இவருடைய சில பசுக்கள் காணாமல் போய்விட்டன. இவர் அரசு அலுவலகம் சென்று அதிகாரியிடம் புகார் கொடுத்துவிட்டு வந்தார். பின்னர் ஒரு சமயம் கடைத்தெருவிற்குச் சென்றிருந்த போது, கடைத்தெருவில் ஒரு கசாப்புக்கடைக்காரன் வசத்தில் காணாமற்போயிருந்த இவருடைய மாடுகளில் சில இருப்பதைக் கண்டார். இவர் உடனே, காவல்துறைக்குத் தகவல் கொடுத்தார். இந்தப் பசுக்கள் தங்களுடையவை என்று நிரூபிப்பதற்காக, கசாப்புக்கடைக்காரர்கள் சில சாட்சியங்களைக் காட்டினார்கள். “உங்களிடம் ஏதேனும் சாட்சியம் இருக்கிறதா?” என்று கோபால்தாஸிடம் கேட்டார்கள். “என்னுடைய பசுக்கள்தாம் என்னுடைய சாட்சிகள். அவைகளே எனக்குச் சாட்சி கூறும்” என்று இவர் பதில் சொன்னார். இதைக் கேட்டுப் பலரும் எள்ளி நகைத்தார்கள்.</p>
<p class="Text">வாயில்லாப் பிராணிகள் எவ்வாறு சாட்சியம் அளிக்க முடியும்? ஆனால், நம்பிக்கையும் பக்தியும் உடையவர்கள் விஷயத்தில் நடக்கக் கூடாதது என்று எதுவுமில்லை. ஜடப்பொருளான கல்லால் செய்யப்படும் தெய்வத் திருமேனிகள், நிவேதனப் பொருட்களை ஏற்கின்றன என்றால், உலகத்துக்கே அன்னையாக விளங்கும் கோமாதா, தன் பக்தனுக்காகச் சாட்சியம் கூற முடியாதா?</p>
<p class="Text">“உங்களுக்கு ஆதரவாக யார் சாட்சி?” என்று அரசு அதிகாரி கேட்டபோது, பசுக்களை நோக்கிக் கையைக் காட்டினார் கோவிந்ததாஸ். “அட, நீங்கள் பசுக்களைக் காட்டுகிறீர்கள்!.... ஆனால், இவைகள் உங்களுக்குச் சொந்தமானவை என்பதற்கு யார் சாட்சி கூறப் போகிறார்கள்?” என்று தாசில்தார் கேட்டார். “சாட்சியா? உலகிலுள்ள எல்லா பசுக்களும் தவசிகளான அந்தணர்க்கு உரியவை. நீங்கள் வேண்டுமானால் தரும சாஸ்திரங்களைப் பார்த்துக் கொள்ளுங்கள்” என்றார் கோவிந்ததாஸ்.</p>
<p class="Text">“நீங்கள் சொல்வதெல்லாம் ரொம்பப் பழங்காலத்துக் கதை! அதுவெல்லாம் இப்பொழுது ஒத்து வராது! இந்தப் பசுக்கள் அனைத்தும் உங்களுடையது என்பதற்கு ஆதாரமாக ஏதாவது (கைச்சாத்து—சான்றுகள்) இருந்தால் அதைக் காட்டுங்கள்.”</p>
<p class="Text">“கடிதம்—சான்றுகளெல்லாம் என்னிடம் எதுவும் கிடையாது. பசுக்கள்தான் என் சாட்சிகள். நான் இவைகளை அழைக்கிறேன். இவைகள் ஓடிவந்து அன்புடன் என்னைச் சுற்றி வந்தால் போதுமல்லவா?” என்றார் கோவிந்ததாஸ்.</p>
<p class="Text">அரசு அதிகாரியும் எதிர்தரப்பினரும் இசைந்தவுடன் “ஹே கங்கே, கோதா, யமுனா, கிருஷ்ணா, சாவித்திரி... என் தாயே, ஓடி வாங்கம்மா!... என் அம்மா.... என் அம்மா... வாம்மா....” என்று அழைத்தார். இவர் இப்படி அழைத்தவுடன், அந்தப் பசுக்கள் எல்லாம் கட்டுகளை உதறிவிட்டு, இவரை நோக்கி ஓடிவந்து நக்கிக் கொடுக்கத் தொடங்கின. இதைப் பார்த்ததும் எல்லா மக்களும் கசாப்புக்காரர்களும் திகைத்துப் போய்விட்டார்கள். பசுக்கள் எல்லாம் கோவிந்ததாஸ் அவர்களுடன் திருமடத்துக்குள் சென்று, கொட்டில்களில் தத்தம் இடங்களுக்குப் போய் நின்றன.</p>
<p class="Text">அதற்குப் பின்னர் அந்த ஊர் கடைத்தெருவில் கோவிந்ததாஸுக்கு மிகுந்த மரியாதை ஏற்பட்டது.</p>
<p class="Text">பின்னொரு தடவை, அதாவது 1917—ம் ஆண்டு அக்டோபர் மாதம் 10—ம் தேதியன்று, காணாமற்போயிருந்த சில பசுக்களைத் தேடிக் கொண்டு கடைத்தெருவின் பக்கம் போனார் கோவிந்ததாஸ். அங்கே ஒரு பசு மாட்டைக் கண்டு, அதனருகே சென்று நின்றார். பக்கத்திலேயே பசுக்களைக் காப்பாற்றும் தொண்டர்கள் சிலர் இருப்பதைப் பார்த்தார். “பாருங்கள், இது என்னுடைய பசு. பெயர் கபிலா. இது இங்கே எப்படி வந்தது? இப்படி எத்தனை பசுக்கள் களவாடப்படுகின்றன? யாருக்கும் கொஞ்சம்கூட இரக்கமே இல்லையே? என் கௌரியைப் பாருங்கள். அதோ அங்கே என்னோட சபரீ நிற்கிறாள். ஹே பகவானே! கடவுளே! ஹரி, ஹரி! இன்னும் எவ்வளவு நாளைக்குத்தான் என்னைச் சோதனை செய்வாய்? இவ்வளவு இந்துக்கள் இருக்கும்போதே பசுவின் கழுத்தில் கத்தி வைக்கிறார்களே? சும்மா பார்த்துக் கொண்டிருக்கிறவர்களெல்லாம் இந்துக்கள்தானா? நான் இவர்களுக்கு என்ன சொல்வேன்? அட, நான் யார்? நானும் ஓர் இந்துதான். அதிலும் ஓர் அந்தணன். என் கண்முன்னாலேயே எல்லாம் நடக்கிறது. அதை நான் பார்த்துக் கொண்டிருக்கிறேன்! ஹே கோபாலா! கண்ணா! இந்த வாழ்க்கைக்கு முடிவு கட்டாமல் நேரம் கடத்துகிறாயே? ஹா.. ஹா.. கபிலா.. என்னோட கபிலா” என்று துயரம் பொங்க அரற்றினார், சுழன்றார். நூற்றுக்கணக்கான தடவை கபிலாவின் பெயரைச் சொன்னார். அங்கே சுற்றி நின்றவர்கள் யாரும் அவர் கண்ணில் படவில்லை. அவர்கள் எல்லோரும் கபிலா, கௌரி, சபரி ஆகிய பசுக்களின் திருவுருவங்களாகவே தென்பட்டனர்.</p>
<p class="Text">அவருடைய உடல் உணர்வை இழந்தது; ஓர் இடத்தில் நிலையாக நின்றார்; வானத்தை அண்ணாந்து பார்த்தார்; பசுக்களைப் பார்த்தார்; கை கூப்பி வணங்கினார்; தொண்டர்களுக்கு வணக்கம் தெரிவித்தார்; ‘பசுவைக் காக்கின்ற கண்ணா!’ என்று ஒரு முறை அழைத்தார்; “என் கபிலா” என்று நெகிழ்ந்து கூறியபடி தடாலென்று கீழே தரையில் வீழ்ந்தார். இதைக் கண்டதும் மக்கள் எல்லோரும் இங்குமங்கும் ஓடிப்போனார்கள். ஏழெட்டுப் பசுக்கள், தம் தறிகளை அறுத்துக் கொண்டு அவரிடம் வந்து, நக்கிக் கொடுக்கத் தொடங்கின. ஆனால், அவர் உடலில் உயிர் எங்கே இருந்தது? பசுவையும் பசுவைக் காக்கின்ற கண்ணனையும் நினைத்துக் கொண்டே, அவர் இவ்வுலகிலிருந்து சென்றுவிட்டார்.</p>
<p class="Text para-style-override-6">ஸிரம்பா கிராமத்தில் அவருடைய இறுதிச்சடங்குகள் நடந்தேறின. அந்தக் கடைத்தெருவில் அவருடைய நினைவுச் சின்னம் எழுப்பப்பட்டது.<span></span></p>


<p class="Page-Break"> </p>
<p class="Heading" id="toc_marker-15">12. பசுப் பராமரிப்பின் பயன்</p>
<p class="Text">கி.பி. 1896—ம் ஆண்டில் மகாராஷ்டிரத்திலும் கர்நாடகத்திலும் கொடிய பஞ்சம் ஏற்பட்டது. ஏழைகளும் கால்நடைகளும் பசியினால் மடிந்தார்கள்.</p>
<p class="Text">பீஜப்பூரைச் சேர்ந்த சிலர் பிழைப்பு தேடி கோல்ஹாப்பூர் சமஸ்தானம் ‘சிஞ்சலி’ கிராமத்துக்கு வந்து தங்கினார்கள். அவர்களுடன் ஏராளமான பசுக்களும் காளைகளும் வந்தன. அவர்கள் பெயரளவுக்கு விலைபெற்றுக் கொண்டு, தத்தம் கால்நடைகளை விற்கத் தொடங்கினார்கள். கசாப்புக் கடைக்காரர்களுக்கெல்லாம் ஒரே கொண்டாட்டம்! பத்து, இருபது ரூபாய்க்கு மாடு கிடைக்கிறது என்றால் சும்மாவா? பணத்தை எறிந்துவிட்டு, மாட்டைத் தடியால் அடித்து ஓட்டிப் போய்க் கொண்டிருந்தார்கள்.</p>
<p class="Text">பசி தாங்காமல் துடித்துக் கொண்டிருந்த பசு—காளைகளுக்கு அடி மேல் அடி வேறு விழுந்து கொண்டிருந்தது. அவைகளால் ஓர் அடி கூட எடுத்து வைக்க முடியவில்லை. வழியில், அனுமான் கோவில் இருந்தது. இந்தப் பசு—காளை கூட்டத்தில் ஒரு பசு, ‘இந்த அனுமான்தான் நம்மைக் காப்பாற்றவேண்டும்’ என்று எண்ணியது போல, மந்தையிலிருந்து விலகி அனுமானுக்கு எதிரில் போய் படுத்துக் கொண்டது. கசாப்புக்காரர்கள் அதனை அடியோ அடி என்று அடித்து பிய்த்து விளாசினார்கள். ஆனால், அது எழுந்திருக்கவேயில்லை; உடல் முழுவதும் ரத்தக் களறி; புண்மயம்; ரத்தம் கீழே வழிந்தோடியது; கண்களில் நீர் பெருகியது. பசு மிகவும் பலமிழந்து நாற்புறமும் கண்களால் தேடியது. “யாரேனும் ஒரு தாய் பெற்ற நல்ல பிள்ளை வந்து காப்பாற்ற மாட்டானா?” என்று ஏங்கியது. அந்தச் சமயம் கிராமத்தின் செல்வந்தரான ‘பாலகௌடா பாட்டீல்’ என்பவர் அங்கே வந்தார். அவரால் இந்தக் காட்சியைப் பார்க்க முடியவில்லை. கசாப்புக்காரர்களிடம் சென்று ரொம்பவும் கெஞ்சிப் பார்த்தார். அவர்கள் சிறிதும் மசியவில்லை. உடனே, கிராமத்தார்கள் எல்லோரையும் பாட்டீல் அழைத்து வந்தார். கிராமத்தார்கள் பசுக்களுக்கு உரிய விலையைக் காட்டிலும் அதிக விலை கொடுத்துப் பசுக்களை விடுவித்தார்கள். ஆனால், அனுமன் சன்னதியில் படுத்துக் கொண்டிருந்த பசுவை வாங்குவதற்கு எவரும் தயாராக இல்லை. உடனே பாட்டீல் தாமே விலை கொடுத்து அந்தப் பசுவை வாங்கிக் கொண்டார்.</p>
<p class="Text">“என் அம்மா... எழுந்திரடா!” என்று அவர் சொன்னவுடன் அது எழுந்து நின்றது. எல்லோருக்கும் ஆச்சரியமாக இருந்தது. பத்துப் பன்னிரண்டு நாட்களுக்கு மருந்து மாயங்கள் செய்த பின்னர், பசு நல்ல நிலைக்கு வந்தது. அந்தப் பசு, பாட்டீல் வீட்டுக்கு வந்த நாளிலிருந்து அவரது வீட்டில் செல்வம் கொழிக்க ஆரம்பித்தது. நல்ல காலம் பிறந்தது.</p>
<p class="Text">இவ்வளவு செல்வச் செழிப்புடன் பாட்டீல் வாழ்வதைச் சில பொறாமைக்காரர்களால் பொறுத்துக் கொண்டிருக்க முடியவில்லை. ஓர் ஆண்டுக்குள்ளாகவே, “இவர் பசுவைத் திருடி விட்டார்” என்று குற்றம் சுமத்தி, அதனை ஓட்டிச் செல்வதற்கு வாரண்ட் பெற்றுவிட்டார்கள். வீட்டில் ஒரே அழுகை; பசுமாடும் அலறியது. ஆனால், பாட்டீல் எதுவும் சொல்லவில்லை. பசு கைப்பற்றப்பட்டது. ஆனால், அதை ஓட்டிச் செல்வதற்கு எவருக்கும் துணிச்சல் ஏற்படவில்லை. ஏனென்றால், பசு மிகவும் கோபத்தோடு நெருப்புக் கண்களால் பார்த்து, கொம்புகளை முன்பக்கம் நீட்டிக் கொண்டிருந்தது. அதைப் பிடிப்பதற்காகப் பத்து—இருபது பேர்கள் அதன் அருகே சென்றால், அத்தனை பேர்களையும் அது முட்டித் தள்ளிவிடும் போலிருந்தது. ஆனால், இதைத் தவிர வேறு ஒரு வழியும் அவர்களுக்குப் புலப்பட்டது. அவர்கள், மாட்டை தடியால் அடிக்க ஆரம்பித்தார்கள். பாட்டீலால் இந்தக் காட்சியைத் தாங்க முடியவில்லை. அவர் பசுவை அவிழ்த்துவிட்டார். அரசு பணியாளர்கள் அதைத் தடியால் அடித்தவாறே ஓட்டிச் சென்று அலுவலகக் கொட்டகையில் இறுகக் கட்டி வைத்தார்கள். பசு எதுவுமே இரை கொள்ளாமல், எட்டுப் பத்து நாட்கள் அந்த இடத்தில் அப்படியே அசையாமல் நின்றது. இதைக் கண்டதும் நீதிபதிக்கு மிகவும் இரக்கம் ஏற்பட்டு, பாட்டீல் வசமே பசுவை ஒப்படைத்தார்.</p>
<p class="Text">பாட்டீல் மீது சுமத்தப்பட்ட குற்றச்சாட்டு பொய்யானது. பக்கத்துக் கிராமத்திலிருந்த ஒரு மாட்டுத் தரகனை முன் வைத்துத்தான் இந்த வழக்கைத் தொடுத்தார்கள். அந்தத் தரகனையே பிராது கொடுக்கச் செய்து வழக்காடினார்கள். காவல் துறை ஆய்வாளர் வந்து, பாட்டீலிடம் சாட்சியம் கேட்டபோது, அவர் உண்மை நிலையை எடுத்துக் கூறி, “என்னிடம் வேறு சான்றுகள் எதுவும் இல்லை” என்றும் தெரிவித்தார். ஆய்வாளர் நடந்த சம்பவத்தை முழுமையாக ஆய்வு செய்தார். பிராது கொடுத்த தரகன், அந்தப் பசுவை வேறொரு கிராமத்து தரகனிடமிருந்து வாங்கியதாகக் கூறியதால், அந்தக் கிராமத்துக்குப் பசுவை ஓட்டிச் சென்றார்கள். ஆனால், அந்தப் பசு தன்னை விற்றதாகக் கூறப்பட்ட தரகன் வீட்டுக்கோ, வாங்கியதாகக் கூறும் தரகன் வீட்டுக்கோ போகாமல் அங்கிருந்து பத்து கிலோ மீட்டர் தூரத்திலிருந்த சிஞ்சலி கிராமத்துக்குப் போய், மரியாதைக்குரிய பாட்டீல் வீட்டில் போய் நின்றது.</p>
<p class="Text">ஆகவே, இறுதியில் உண்மையே வெல்லும் என்பது உறுதியாயிற்று.</p>
<p class="Text">அரசுத் தரப்பிலிருந்து வெகுமதிகளுடன் அந்தப் பசு பாட்டீலிடம் ஒப்படைக்கப்பட்டது. பசுவுக்கும் மற்றோர்க்கும் மகிழ்ச்சி உண்டாயிற்று.</p>
<p class="Text">இந்தப் பசு நான்கு கடாக் கன்றுகளையும், மூன்று கிடாரிக் கன்றுகளையும் ஈன்றது. அது கடைசி வரையில் நாள்தோறும் மூன்று லிட்டர் பால் கொடுத்து வந்தது. அது தினசரி வழக்கம்போல் புல் மேயச் சென்று, மேய்ந்து கொண்டிருக்கும்போதே திடீரென்று கீழே சாய்ந்தது; மேலுலகம் சென்றது.</p>
<p class="Text">பாட்டீல் அதன் நினைவாக சமாதிக் கோவில் கட்டினார். அந்தப் பசுவின் குலம் பரந்து விரிந்தது. அதனுடைய கன்றுகளை ‘இதை விற்கக்கூடாது’ என்ற நிபந்தனையுடன் மக்களிடம் ஒப்படைத்து வந்தார்.</p>
<p class="Text para-style-override-6">இவ்வாறாக பாட்டீல் அவர்களுடைய பசு பக்தியின் நற்பயன் ஏனையோருக்கும் கிடைத்து வந்தது.<span></span></p>


<p class="Page-Break"> </p>
<p class="Heading" id="toc_marker-16">13. பசுவிற்குத் தொண்டு செய்வதன் பயன்</p>
<p class="Sub-Heading">(வைத்ய பஞ்சானன ஸ்ரீநிவாஸாசார்யர்)</p>
<p class="Text">1991—ம் ஆண்டு ஆடி மாதம். பிகானீர் பிரதேசம் நோஹர் என்னுமிடத்திலிருந்து சுமார் இரண்டு கிலோ மீட்டர் தூரத்தில் டாலூராம் மகரிஷி என்ற குளம் இருக்கிறது. பதினைந்து நாட்களுக்கு முன்னர் கொஞ்சம் மழை பெய்திருந்ததால், குளம் சேறும் சகதியுமாக இருந்தது. தாகத்தால் தவித்துக் கொண்டிருந்த ஒரு பசு தடாகத்தில் இறங்கியது. இறங்கியதுமே சேற்றில் சிக்கிக் கொண்டது. பசுவோ கிழடு. வெளியே வருவதற்காகச் செய்த முயற்சிகளால் மிகவும் களைத்துப் போய்விட்டது. நிற்பதற்குக்கூட முடியவில்லை; அப்படியே சேற்றில் சாய்ந்துவிட்டது.</p>
<p class="Text">சூரியன் மேல்வாயிலில் ஒளிந்து கொண்டான். அந்த வேளையில் நீரில்லாத தடாகத்துக்கு யார்தான் வருவார்கள்? சேற்றில் புதைந்திருந்த பசு, தன் இறுதி விநாடியை எதிர்நோக்கிக் கொண்டிருந்தது.</p>
<p class="Text">பாதி ராத்திரியில் ஒரு சிறு மழையினால் அந்தச் சிறிய குளம் நிரம்பிவிட்டது. அதனால் பசுவின் நிலைமை மிகவும் பரிதாபத்துக்கு உரியதாகிவிட்டது. தண்ணீர் மட்டத்துக்கு வெளியே அதன் கொம்புகளும், மேல்தூக்கிய காதுகளின் ஒரு பகுதியும் மட்டுமே காணப்பட்டன. பொழுது விடிந்ததும் வயல்வெளியிலிருந்து திரும்பி அந்த வழியாகச் சென்ற தட்டான் ஒருவன், பசுவின் கொம்பு மட்டும் நீட்டிக்கொண்டு இருப்பதைப் பார்த்துவிட்டு, டூங்கர்மல் திவாரியிடம் சென்று சொன்னான். இதைக் கேட்டதுதான் தாமதம். திவாரி என்ற இளைஞன் விரைவாகச் செயல்பட்டான். கம்பு—கயிறு எடுத்துக் கொண்டு, சில ஆண்களையும் அழைத்துக் கொண்டு, சம்பவம் நடந்த இடத்துக்கு வெகு விரைவில் வந்து சேர்ந்தான். வாய்க்கால்கள் மூலமாகக் குளத்துக்கு இன்னமும் தண்ணீர் வந்து கொண்டிருந்தது; பசுவின் நிலையோ இன்னமும் மோசமாகிக் கொண்டிருந்தது. பசுவிடம் பேரன்பு உடைய இளைஞனால் இந்தக் காட்சியைத் தாங்கிக் கொள்ள முடியவில்லை. சட்டென்று தன் உடைகளைக் கழற்றிவிட்டு நண்பர்களுடன் குளத்தில் குதித்தான். மூங்கில்களின் உதவியால் பசுவை வெளியே இழுத்து விட்டான். ஆனால், நிற்பதற்கோ, நகர்வதற்கோ கூட பசு சக்தியற்றிருந்தது. இடையில் மரக்கட்டை கொடுத்து பசுவைத் தூக்கிக் கட்டை வண்டியில் போட்டு உள்ளூர் பசுமடத்துக்கு அனுப்பி வைத்தார்கள். பதினைந்து நாட்களுக்கு அதைச் சரியாகக் கவனித்துக் கொண்டார்கள். பசுவின் உடல்நிலை தேறிற்று. ஆனால், இரண்டு மாதங்களுக்குப் பிறகு, ஏதோ ஒரு கால்நடை நோயால் தாக்கப்பட்டு இறந்து போய்விட்டது.</p>
<p class="Text">அதே ஆண்டு பங்குனி மாதம் வளர்பிறை ஒன்பதாம் நாள், டூங்கர்மல் ஸர்தார்ஷகர் அருகிலுள்ள தேவாதஸர் என்ற கிராமத்துக்குச் சென்றுவிட்டுத் திரும்பும் வழியில், ஒரு கிராமத்தில் இருந்த தனது மாமாவைப் பார்ப்பதற்காக இறங்கினான். மூன்றாம் நாள், அவனுக்கு 105 டிகிரி காய்ச்சல் வந்து விட்டது. அத்துடன் வெளியில் பயங்கரமான காற்றும் வீசியது. தன் வீட்டுக்குத் தகவல் கொடுத்து விடும்படி அவன் மாமாவிடம் சொன்னான். ஆனால், அவர் ஏதும் நடவடிக்கை எடுக்கவில்லை. அவன் கிராமத்திலிருந்த அண்ணனுக்குக் கிலி பிடித்துக் கொண்டது. ‘தேவாதஸரிலிருந்து புறப்பட்டுவிட்ட செய்தி கிடைத்ததே? ஆனால், அவன் ஏன் இன்னமும் வந்து சேரவில்லை?’ நல்லதையே எண்ணும் மனம், பல நேரங்களில் கெட்டதையும் நினைக்கிறது.</p>
<p class="Text">கடைசியில், சகோதர பாசம் உந்தித் தள்ள, மிகவும் கவலையுடன் வண்டியில் புறப்பட்டார். வழியில் மாமாவின் கிராமத்தில், டூங்கர் பற்றி ஏதேனும் தகவல் கிடைக்கக்கூடும் என்பதால் இறங்கினார். ஆனால், அங்கே டூங்கர் நோய்ப்படுக்கையில் கிடப்பதைக் கண்டார். வைத்தியர் வித்யாதரர் வந்து பரிசோதனை செய்து கடுமையான குளிர் காய்ச்சல் (இரட்டை நிமோனியா) என்று கண்டுபிடித்துச் சென்றார். மிக மும்முரமாகச் சிகிச்சை ஆரம்பமாயிற்று. நோயாளியைக் கவனிப்பதில் எந்தக் குறையும் இல்லை என்றாலும், நோயாளியின் நிலை ஒவ்வொரு விநாடியும் சீர்கெட்டுக் கொண்டே இருந்தது. சித்திரை மாதம் வளர்பிறையின் ஆறாம் நாளன்று வைத்தியர் தெளிவாகச் சொல்லிவிட்டார்—— “இன்றிரவு முழுவதும் கவலைக்குரியது. கவனமாக மருந்து கொடுத்துக் கொண்டிருக்க வேண்டும்.”</p>
<p class="Text">டூங்கர்மல்லின் அண்ணன் பத்ரிநாராயணனின் தைரியம் சிதறிப் போயிற்று. நோயாளியின் உடம்பு பனியைப் போல் குளிர்ந்திருந்தது; இதயத்தில் மிக இலேசான துடிப்பு இருந்தது; அநேகமாகக் காரியம் முடிந்துவிட்ட நிலை! வேறு துணையற்ற பத்ரிநாராயணன், உறவினர் யாரும் இல்லாது ஒரு தருமசாலையின் அறையில் தம்பியின் கழுத்தைக் கட்டிக் கொண்டு தவித்தபடி இருந்தார். இரண்டு—மூன்று நாட்களாகச் சாப்பிடவும் இல்லை. அவருடைய கண்கள் பூத்துப் போய்விட்டன; தொண்டை வறண்டு போயிற்று; உடல் தளர்ந்துவிட்டது. அவர் எப்படி அமைதியாக இருக்க முடியும்? உணர்ச்சியற்ற டூங்கர்மல்லோ அனந்தசயனப் பெருமாளைப் போலப் படுத்துக் கிடந்தான். அவன் கழுத்தைக் கட்டிக் கொண்டு அவனுடைய அண்ணன் தேம்பித் தேம்பி அழுது கொண்டிருந்தார் என்பதுகூட அவனுக்குத் தெரியாது.</p>
<p class="Text">விடியற்காலை வேளை. கனவு இல்லை; பிரமை இல்லை. ஒன்பது மாதங்களுக்கு முன்னால் குளத்துச் சேற்றிலிருந்து காப்பாற்றப்பட்ட அதே பசு, அவன் முன்னே நின்று பேசிற்று—— “டூங்கர்! அன்றொரு நாள் நீ என்னைக் காப்பாற்றினாய். இன்று நான் உன்னைக் காப்பாற்றுகிறேன். இந்த விநாடி முதல் உன் உடல் நோய் தீர்ந்துவிட்டது. இனி, அச்சம் தேவையில்லை.”</p>
<p class="Text">உடனே பசு மறைந்துவிட்டது. டூங்கருக்கும் உணர்வு ஏற்பட்டது. தன் சகோதரர் தனக்காகக் கவலைப்பட்டுக் கொண்டிருக்கிறார் என்பதையும் அவன் புரிந்து கொண்டான். ஆனால், உடலுறுப்புகள் கட்டையாகப் போயிருந்தன. சைகையாலோ, சொல்லாலோ தன் அண்ணனுக்கு ஆறுதல் கூற முடியாத நிலையில் இருந்தான். சிறிது நேரம் கழித்து, அவன் கண்களைத் திறந்தான்; சைகைகளால் அவருக்குத் தெரிவிக்க ஆரம்பித்தான். மறுநாள் காலையில் மருத்துவர் வந்தார். தேறிய உடலில் தன் நோயாளியைப் பார்க்கும் நம்பிக்கையே அவருக்கு இல்லாமலிருந்தது! இரவில் நடந்ததை அவருக்கும் சொன்னான். கடவுள் நம்பிக்கை உடையவராதலால் அவன் சொன்னதை ஏற்றார்.</p>
<p class="Text para-style-override-6">நோயாளியின் காய்ச்சல் முற்றிலும் நீங்கிப் போயிற்று. இரண்டு—மூன்று நாட்கள் சீரான உணவு உட்கொண்டதில் உடலில் பலம் வந்தது. பின்னர், இருவரும் நோஹர் கிராமம் நோக்கிச் சென்றார்கள்.<span></span></p>


<p class="Page-Break"> </p>
<p class="Heading" id="toc_marker-17">14. நீர் மாறியது!</p>
<p class="Text">1980—ம் ஆண்டு, சேட் சாதீராம் பசிஸியா என்ற தனவந்தர் கல்கத்தாவிலிருந்து புறப்பட்டு தனது கிராமமாகிய நோஹருக்குச் செல்வதற்காக, ஸிர்ஸா ரயில் நிலையத்தில் இறங்கி ஒரு சிறு கிராமத்தில் தங்கினார். அங்கே ஐநூறு வீடுகள் இருந்தன; நாற்புறமும் சின்னச் சின்ன குடியிருப்புகள். ‘இங்கே ஒரு கிணறு வெட்டி தண்ணீர்ப்பந்தல் ஏற்படுத்தலாமே?’ என்ற எண்ணம் அவருக்குத் தோன்றியது. கிராமத்துப் பிரமுகர்களை அழைத்துத் தன் எண்ணத்தை வெளியிட்டார். அநேகமாக, எல்லோருமே அதை ஏற்றுக்கொண்டார்கள். ஆனால், ஒரு வயோதிகர், “பாருங்கள், நம்ம கிராமம் மிகவும் பெரியது. அத்துடன் இங்கே பசி—பட்டினி எதுவுமில்லை; ரெண்டு போக விளைச்சல் இருக்கிறது. தருமம் என்று சொல்லப் போனால் வேறு எதுவும் கிடையாதுதான். கிணறு வெட்டுவது என்பதும் ஒருவழியான தரும காரியம். இந்த நல்ல காரியத்தை நீங்கள் உங்கள் பொறுப்பில் செய்கிறீர்கள். கிராமத்தாருக்கு இதில் எந்தப் பொறுப்பும் கிடையாது என்பதையும் நினைவில் வைத்துக் கொள்ளுங்கள்” என்றார்.</p>
<p class="Text">முதியவரின் பேச்சை எல்லோரும் ஏற்றுக் கொண்டார்கள். சாதீராம் ஏதோ பேசத் தொடங்குகையில், முதியவர் சொன்னார்—— “ஐயா, பெரியவரே! கிணறு வெட்டுவதை நாங்களே பார்த்து கொள்கிறோம். இன்னொரு விஷயம். என்னவென்றால், கிராமத்தார்களுக்குப் பசுசேவையில் ரொம்ப நம்பிக்கை வந்திருக்கிறது. போன வருடம் என்ன நடந்தது? கேளுங்கள்....</p>
<p class="Text">ஒரு நாள் லால்கானின் ஏற்றக் கிணற்றுநீரைப் பசுக்கள் பருகின. அன்று முதல் தினமும் பருகி வந்தன. ஒருநாள் இந்தக் காட்சி ஏற்றக்காரன் கண்களில் பட்டுவிட்டது. தண்ணீர் காட்டக் கூடாது என்று தடுத்துவிட்டான். ஆனால், தண்ணீர் குடிப்பதற்காகவே மூன்று கிலோ மீட்டர் தொலைவிலிருந்து பசுக்கள் வந்திருந்தன. ‘இன்று மட்டும் பசுவுக்குத் தண்ணீர் கொடுங்கள், மூன்று நாட்களாகத் தண்ணீருக்குத் தவித்துக் கொண்டிருக்கிறது. அருகில் வேறு நல்ல தண்ணீர் இல்லை. சிறிது தயவு செய்யுங்கள். இன்று மட்டும் தண்ணீர் கொடுங்கள்’ என்று, இடையன் கெஞ்சினான். ஆனால், ஏற்றக்காரனின் இதயம் இளகவில்லை. ‘இல்லை’ என்று சொன்னதை மாற்றி, ‘ஆம்’ என்று நல்ல வார்த்தை சொல்லும் பழக்கத்தை அவன் அறியான்!</p>
<p class="Text">மிகவும் கெஞ்சிக் கூத்தாடிய பின்னர், ‘பலன் ஏதும் இல்லை’ என்று தெரிந்தவுடன், வாடிப் போயிருந்த பசுக்களை மிகுந்த வருத்தத்துடன் இடையன் ஓட்டிச் சென்றுவிட்டான். மூன்று கிலோ மீட்டருக்கு அப்பால் ஒரு கிராமத்தில் அவைகளுக்கு நீர் காட்டினான். அந்தக் கிராமத்துத் தண்ணீர் மிகவும் மோசமாக இருந்தது. ஆனால், பசுக்கள் குடித்தபின் இப்போது நல்ல குடிநீராக மாறிவிட்டது; பால் போல் ஆகிவிட்டது! மாறாக, லால்கானின் கிணற்று நீர் கைகால் கழுவுவதற்குக்கூட லாயக்கில்லாத அளவுக்குக் கெட்டுப் போய்விட்டது!”</p>
<p class="Text para-style-override-6">இந்த விவரத்தை எடுத்துக் கூறி, பசுக்களின் தாகசாந்திக்கு ஏதேனும் ஏற்பாடு செய்து தரும்படி சாதீராம் அவர்களை அந்த முதியவர் கேட்டுக் கொண்டார்.<span></span></p>


<p class="Page-Break"> </p>
<p class="Heading" id="toc_marker-18">15. பசு உயிர் அளித்தது!</p>
<p class="Text">சேட் சாதீராம் பசிஸியாவிடம் ஒரு வேலைக்காரன் இருந்தான். அவன் பெயர் ஸான்வல். அவன் அடிக்கடி ஒரு கதை சொல்வது வழக்கம்.</p>
<p class="Text">என்னுடைய முன்னோர்கள் ஜோத்பூர் சமஸ்தானத்திலிருந்து வெளியேறி பிகானீர் வட்டத்திலுள்ள ஒரு கிராமத்தில் வசிக்கத் தொடங்கினார்கள். ஒரு முறை வயலுக்குச் செல்லும் வழியில் காயமடைந்திருந்த ஒரு பசுவைப் பார்த்தார்கள். அதன் காலில் மிகவும் காயம் ஏற்பட்டிருந்தால், அது நடக்கக்கூட முடியாமல் இருந்தது. ஸான்வலின் மூதாதை, ‘மூன்று—நான்கு நாட்களாக இது தண்ணீர் குடிக்கவில்லை; அதனால், தாகத்தால் தவிக்கிறது’ என்று புரிந்து கொண்டார். விரைவிலேயே கிராமத்திலிருந்து தண்ணீரும் தீவனமும் ஒட்டகத்தின்மேல் ஏற்றிக் கொண்டு வந்தார். பசு இரண்டு பானை தண்ணீர் குடித்தது; தீவனமும் தின்றது. வயற்காட்டிலிருந்து இரண்டு—மூன்று புற்கட்டுகளைக் கொணர்ந்து அதன் முன்னே போட்டார். அந்தப் பசு, தானே எழுந்து நடந்து செல்லும் சக்தி பெறும்வரை இந்தப் பணி தொடர்ந்தது.</p>
<p class="Text">ஸான்வலின் முன்னோர் கிணறு தோண்டுவதில் வல்லவர். அந்தக் கிராமத்திலேயே கூட பல கிணறுகளைத் தோண்டியிருக்கிறார். அந்தப் பகுதியிலுள்ள கிணறுகளில் முப்பது—நாற்பது மீட்டர் ஆழத்தில் தண்ணீர் கிடைக்கும். மணற்பாங்கான இடத்தில் கிணறு தோண்டுவது என்பது பாம்பின் வாய்க்குள் கையை நுழைப்பது போன்றது. ஏனென்றால், கிணற்றின் மேற்பகுதி இடிந்து விழும் அபாயம் எப்போதும் இருந்து கொண்டே இருக்கும்.</p>
<p class="Text">ஒரு முறை அதுபோலவே ஆயிற்று. தண்ணீர் தட்டுப்பட்ட நேரத்தில் கிணறு இடிந்தது!</p>
<p class="Text">ஸான்வலின் மூதாதை வயோதிகர். அத்துடன் மிகவும் ஏழை. இவ்வளவு சாமானிய மனிதர் மரித்தால்கூட வருத்தப்படுபவர் யார்?</p>
<p class="Text">கிராமத்தின் நாட்டாண்மைக்காரர், அவரது குடும்பத்தினருக்குத் தகவலும் அறிவுரையும் தந்தார். ‘அந்த ஆள் போய்ச் சேர்ந்துவிட்டார். அவர் மேலே டன் கணக்கிலே மண்மூடிக் கிடக்கு. அவர் சடலத்தைத் தேடிக் கண்டுபிடிக்க முயற்சி செய்யலாமென்றால், அவர்களும் இறந்து போய்விடும் அபயம் இருக்கிறது. ஏனென்றால், மண் நாலாபுறத்திலிருந்தும் சரிந்திருக்கிறது. விட்டுவிடுங்கள்... அவருக்கு இறப்பு இப்படித்தான்!’</p>
<p class="Text">ஸான்வலின் மூதாதை ஏழை என்றாலும், கிராமத்துப் பொதுப்பணிகளில் உதவி செய்தார். அதனால், அவர் இறந்த பன்னிரண்டாம் நாள் செய்யவேண்டிய கருமாதி விருந்துக்கு ஏற்பாடு செய்தார்கள். இல்லாவிட்டால், ஸான்வலின் முப்பாட்டனார் பேயாக மாறி அலைந்து கொண்டிருப்பாரே!</p>
<p class="Text">விருந்து தயாரிப்பதற்கு நல்ல தண்ணீர் கொண்டு வருவதற்காக, ஒரு கிணற்றில் வாளி இறக்கப்பட்டது. இந்தக் கிணறு, முன்னர் கூறப்பட்ட கிணற்றுக்குப் பத்துப் பன்னிரண்டு மீட்டர் தூரத்தில்தான் இருந்தது. வாளி உள்ளே இறங்கியதும் தடைப்பட்டது. எட்டிப் பார்த்ததும் ஒரு கரிய உருவம் வாளியைப் பிடித்துக் கொண்டிருப்பது தெரிய வந்தது. குரல் கொடுத்தவுடன், ‘நான் ஸான்வாலின் முப்பாட்டன்’ என்று பதில் வந்தது. அப்புறம் என்ன? மிகவும் தைரியசாலிகள் என்றவர்களுக்குக்கூட நடுக்கம் வந்துவிட்டது. தண்ணீர் சேந்துவதற்காக வந்தவர்கள் தலைகால் தெரியாமல் ஓடிவிட்டார்கள்! கிராமத்துக்கு வந்ததும் தம் கைச்சரக்குகளைச் சேர்த்து, ஸான்வலின் முப்பாட்டன் பேயாக மாறியிருப்பதைப் பற்றிக் கதைத்தார்கள். கேட்டவர்களுக்கெல்லாம் ஒரே கலவரம்! ‘பாவம், அப்பாவி மனிதன்!... அகால மரணம் அடைந்துவிட்டார், இல்லையா? அதனால்தான் இந்த நிலை ஏற்பட்டுவிட்டது போலும்...’</p>
<p class="Text">கிராமங்களில் சில தைரியசாலிகளும் இருப்பார்கள் அல்லவா? அவர்கள், ‘நாங்கள் கிணற்றின் அருகில் போய்ப் பார்க்கிறோம், என்னதான் இருக்கிறதென்று’ என்று சொன்னார்கள். பிறரும் உடன்பட்டார்கள். இரண்டு பேர்கள் கம்பும் கழியுமாகக் கிணற்றின் உள்ளே இறங்கினார்கள். சற்று தூரத்தில் இருந்தபடியே, ‘நீ எப்படி ஆவியாக ஆனாய்? உன்னை இந்த நிலையிலிருந்து எப்படி விடுவிப்பது?’ என்று கேட்டார்கள். ‘என்னைப் பார்த்து பேய்—பிசாசு என்கிறாய்? நான் ஸான்வல் முப்பாட்டனேதான்! என்னை உனக்கு அடையாளம் தெரியவில்லையா? பேய்—பூதம் என்றால் இப்படியா இருக்கும்?’ என்று அவர் பதில் கேள்வி கேட்டார்.</p>
<p class="Text">அவர்களுக்கு விஷயம் புரிந்து விட்டது. ஒரு கம்பளியில் அவரைச் சுற்றிக் கிணற்றுக்கு வெளியே கொண்டு வந்தார்கள்.</p>
<p class="Text">இரண்டு நாள் சென்று, தான் உயிரிழந்த கதையை அவர் சொன்னார்.</p>
<p class="Text">“நீங்கள் எல்லோரும் நான் இறந்து விட்டதாகவே முடிவு கட்டிவிட்டீர்கள், அல்லவா? ஆனால், நான் கோமாதாவின் அருளினால் பிழைத்து வந்திருக்கிறேன்!</p>
<p class="Text para-style-override-6">கிணறு இடிந்து என் தலைக்கு மேல் இரண்டு—மூன்று முழத்தில் நின்றுவிட்டது. நான் ஒரு குறுகிய இடத்தில் நின்று கொண்டிருந்தேன். இப்படித் துன்பப்படுவதைக் காட்டிலும் செத்துப் போவதே மேல் என்றுகூடத் தோன்றியது. எல்லாம் விதியின் விளையாட்டு! என்ன செய்வது? என்று தவித்துக் கொண்டிருக்கும்போது பசிக்கவும் ஆரம்பித்தது. அண்ணாந்து பார்த்தேன். காயத்தால் துன்பப்பட்டுக் கொண்டிருந்த ஒரு பசுவுக்கு நான் சேவை செய்தேனே! அதே பசு, தன் மடியை என் வாய்க்கு நேராக வைத்து நின்று கொண்டிருந்தது! என் வியப்புக்கு எல்லையே இல்லை. பசியான பசி எனக்கு. நிறையப் பால் குடித்தேன். அப்போது அந்தப் பசு, கிணற்றுச் சுவரின் மேல் கொம்பைச் குத்தி, எனக்கு ஏதோ உணர்த்த விரும்பியது. எனக்கு ஒன்றும் புரியவில்லை. கடைசியில், நான் எழுந்து நின்று பார்த்தபோது, அங்கிருந்த ஒரு வளையைப் பசு சுட்டிக்காட்டியதை அறிந்து கொண்டேன். இந்தச் சுரங்கம், இந்தக் கிணற்றிலிருந்து இன்னொரு கிணறு வரை இருந்தது. சிறிது காற்றும் வீசிக் கொண்டிருந்தது. அங்கே, தோண்டுவதற்குத் தேவையான சாமான்களும் இருந்தன. நான் தோண்ட ஆரம்பித்தேன். பசி எடுத்தால் பசு வந்து நிற்கும்; களைப்பு ஏற்பட்டால் தூங்கிப் போய்விடுவேன்! இரவு—பகல் எதுவும் தெரியாது. இப்படியாக கோமாதாவின் தயவினால், இப்போது நான் உங்கள் முன் இருக்கிறேன். இது என்னுடைய புதுவாழ்வு, மறுபிறவி!”<span></span></p>


<p class="Page-Break"> </p>
<p class="Heading" id="toc_marker-19">16. பசுவிற்குத் தொண்டு செய்ததன் நேரடியான பலன்</p>
<p class="Sub-Heading">(ஸ்வாமி ஸ்ரீபூமானந்தர்)</p>
<p class="Text">வெகு நாட்களுக்கு முன்பு நடந்த சம்பவம் இது. ஒருநாள், ஒரு துறவி ஓர் அந்தண குடும்பஸ்தர் வீட்டுக்கு அதிதியாக வந்து சேர்ந்தார். அந்தக் குடும்பத்தில் இரண்டு பேர் மட்டுமே (கணவனும் மனைவியும்) இருந்தார்கள். குடும்பத்தில் எதற்கும் குறைவில்லை. இருவருமே அறவழிகளைக் கடைப்பிடித்தார்கள். ஆனால், மகப்பேறு இல்லாததால் மனத்தில் ஒரு குறையும் அமைதியின்மையும் இருந்து கொண்டே இருந்தன.</p>
<p class="Text">அந்தண தம்பதிகள் மிக்க மரியாதையுடன் துறவியைத் தம் வீட்டில் தங்க வைத்து, முடிந்த அளவுக்குப் பணிவிடை செய்தார்கள். அந்தக் காலத்தில் எல்லோருக்கும் சாது—சந்நியாசிகளிடம் நம்பிக்கையும் பக்தியும் இருந்தது. அதுபோலவே, அந்தக் காலத்துத் துறவிகளும், தம் தோற்றத்துக்கு ஏற்றபடி ஆசாரம், நடவடிக்கை, பேச்சு, ஞானம் உடையவர்களாக இருந்தார்கள்.</p>
<p class="Text">உணவருந்தி ஓய்வெடுத்துக் கொண்ட பின்னர், அந்தத் துறவியுடன் பலதரப்பட்ட விஷயங்களைக் குறித்து உரையாடல் நடக்க ஆரம்பித்தது. கிராமத்தின் பிற மக்களும் சாதுவைத் தரிசிப்பதற்காக வந்தார்கள். உரையாடல் நடந்துகொண்டிருக்கும்போது, வீட்டுக்கார பிராமணர் இல்லாத நேரத்தில் ஒருவர் சொன்னார்—— “இந்தக் கிராமத்தில் இந்தத் தம்பதிகளைப் போல் உண்மை பேசுகிற, அடக்கம் உடைய, அறச்சிந்தனையுடைய, விருந்தோம்புகிற இன்னொருவரைக் காணவே முடியாது. ஆனால், இவர்களுக்குக் குழந்தை இல்லை. அதுதான் துக்ககரமான விஷயம். ஏன்தான், தருமாத்மாக்களான இவர்களிடம் பகவான் கருணை காட்டாமல் இருக்கிறாரோ?”</p>
<p class="Text">பின்னர், அவரவர் தத்தம் வீட்டுக்குப் போய்விட்டார்கள். சாது, அன்றிரவு அந்த வீட்டிலேயே தங்கினார்.</p>
<p class="Text">மறுநாள் காலையில், தான் வேறு ஓர் இடத்துக்குப் புறப்பட்டுப் போக விரும்புவதாக சாது சொன்னார். “தாங்கள் ஒரு கிருகஸ்தனின் வீட்டில் அதிதியாகத் தங்கியிருக்கிறீர்கள். உணவு கொள்ளாமல் எப்படிப் போவது? மதிய உணவு கொண்டபின், சற்று ஓய்வு எடுத்துக் கொண்ட பிறகு, தாங்கள் விரும்புகிற இடத்துக்குப் போகலாம்” என்று அந்தணர் சொன்னார். துறவியும் இசைந்தார். தம்பதிகள் மகிழ்ந்து அவரை வணங்கினர். உடனே, “உங்கள் மகன் முகத்தைப் பார்க்கும் பேறு உங்களுக்குக் கிட்டுவதாகுக!” என்று வாழ்த்தி ஆசிர்வதித்தார் துறவி. பிராமணர் கொஞ்சம் ஆச்சரியத்துடன், இவ்விதமாக ஆசி கூறியதன் காரணத்தைக் கேட்டார்.</p>
<p class="Text">“உங்களுடைய விருந்தோம்பல் காரணமாக, பகவான் நாராயணன் மகிழ்ந்திருக்கிறார். இத்தனை காலமாக நீங்கள் செய்து வந்துள்ள அதிதி சேவையின் விளைவாகப் பகவான் திருப்தியடைந்து, என்னை ஒரு நிமித்தமாகக் கொண்டு, என் வாய் மூலமாக இந்த வரத்தை அளித்துள்ளார். உங்களுக்கு அவநம்பிக்கையோ, சந்தேகமோ வேண்டாம்” என்று துறவி சொன்னார்.</p>
<p class="Text">மேலும் வியப்படைந்த அந்தணர், இரு கைகளையும் கூப்பி, “இப்போது எங்கள் கடமை என்ன?” என்று கேட்டார். சாது பதில் சொன்னார்—— “பசுவுக்கு சேவை!”</p>
<p class="Text">பின்னர், உரிய நேரத்தில் துறவி புறப்பட்டுச் சென்றுவிட்டார். அந்தண தம்பதி கருவுற்றிருந்த ஒரு பசுவைப் பெற்று, அதன் சேவையில் ஈடுபட்டனர்.</p>
<p class="Text">அதிகாலையில் பசுவை நீராட்டினார்கள். புத்தம் புதிய புல் கொண்டு வந்து கொடுத்தார்கள். நன்றாகச் சமைக்கப்பட்ட உணவாலும், பல்வகை தானியங்களாலும் அந்தப் பசுவை மகிழ்விக்கப் பாடுபட்டார்கள். இவ்விதம் நாள் முழுவதையும் பசுத் தொண்டிலேயே கழித்தார்கள். அந்தண மாது, பசுவின் காலடிகளைக் கழுவித் தன் கூந்தலினால் துடைத்துவிட்டார். கால் கழுவிய நீரைத் தலையில் தெளித்துக் கொண்டார், அருந்தவும் செய்தார். பொழுது சாய்ந்ததும் கொட்டகையில் விளக்கு ஏற்றி வைத்தார். புற்களாலான மிருதுவான படுக்கை தயார் செய்து வைத்தார். மிகவும் அதிகாலையில் எழுந்து, பசுவின் இடத்தைச் சுத்தம் செய்தார். இம்மாதிரியான பணிவிடைகளால் தாயும் கன்றும் சில நாட்களிலேயே அழகாகவும் உடலுறுதியாகவும் ஆகிவிட்டன.</p>
<p class="Text">ஆச்சரியப்படத்தக்க விஷயம் என்னவென்றால், சிறிது காலத்திற்குள்ளாகவே அந்தண மாதுவிடம் பிள்ளைப் பேற்றுக்கான அறிகுறிகள் தோன்றிச் சரியான நேரம் வந்ததும் அவர் ஒரு மகனைப் பெற்றதுதான்! கிராமம் முழுவதும் மகிழ்ச்சி அலை புரண்டது. எல்லோருக்கும் அந்தத் துறவியின் ஆசீர்வாதம் நினைவுக்கு வந்தது. இதன் விளைவாக, எல்லோரும் பசுத் தொண்டில் ஈடுபடத் தொடங்கினார்கள்.</p>
<p class="Text">இந்தச் சம்பவத்தைப் பற்றி, நான் என் குழந்தைப் பருவத்திலேயே கேட்டிருந்தேன். பின்னர், கல்லூரியில் படிக்கும்போது மகாகவி காளிதாசனின் ‘ரகுவம்சம்’ என்ற பேரிலக்கியத்தைப் படிக்க நேர்ந்தது. சூரியவம்சத்து மன்னன் திலீபன், தனக்கு சந்ததி இல்லாததைக் குறித்து, குலகுருவான வசிஷ்டரிடம் வருத்தப்படுகிறான். அப்போது வசிஷ்டர், ‘நீ உன் மனைவியுடன் தேவலோகத்துப் பசுவான காமதேனுவின் மகளுக்குச் சேவை செய்’ என்று உபதேசிக்கிறார்.</p>
<p class="Shlok">ஸுதாம் ததீ<span class="char-style-override-22">3</span>யாம் ஸுரபே<span class="char-style-override-22">4</span>: க்ரு॒த்வா ப்ரதிநிதி<span class="char-style-override-22">4</span>ம் ஶுசி: ।</p>
<p class="Shlok">ஆராத<span class="char-style-override-22">4</span>ய ஸபத்நீக: ப்ரீதா காமது<span class="char-style-override-22">3</span>கா<span class="char-style-override-22">4</span> ஹி ஸா ॥</p>
<p class="Shlok-Right">(ரகுவம்சம் 1/83)</p>
<p class="Text">திலீபன், வசிஷ்டர் கூறியபடி அந்த விரதத்தை ஏற்று, அரசி ஸுதக்ஷிணையோடு பக்தியுடன் உடல்—பொருள்—உள்ளம் ஆகியவற்றை முழுமையாக நந்தினியின் சேவையிலேயே செலுத்தினான். அதைப் பாதுகாக்க வேண்டும் என்ற நோக்கத்துடன், அதனுடன் கூட காடு, மலை, அருவிக்கரை எல்லாம் சுற்றினான். அடுத்து வரும் நிகழ்ச்சியை (மாயையால் வந்த ஒரு சிங்கம், நந்தினியின் மேல் பாய்வது முதலியவற்றை) எல்லோரும் அறிவர். மன்னன் திலீபனின் கோ சேவையை முற்றிலுமாகப் பரிசோதித்துவிட்டு, நந்தினி அவருக்கு ஆசீர்வாதம் வழங்கியது. அதன் பயனாக இந்திராணிக்கு நிகரான ஸுதக்ஷிணையின் வயிற்றில் உரிய காலத்தில் ரகு தோன்றினான்.</p>
<p class="Shlok">அஸுத புத்ரம் ஸமயே ஶசீஸமா த்ரிஸாத<span class="char-style-override-22">4</span>நா ஶக்திரிவார்த<span class="char-style-override-22">2</span>மக்ஷயம் ॥</p>
<p class="Shlok-Right">(ரகுவம்சம் 3/13)</p>
<p class="Text">இப்போதும் அதைப் படிக்கும்போது, என்னுடைய குழந்தைப் பருவத்தில் கேட்ட நிகழ்ச்சி நினைவுக்கு வருகிறது. அத்துடன், பசுவுக்குத் தொண்டு செய்யும் விஷயத்தில் நம்பிக்கையும் உறுதியும் உண்டாகின்றன.</p>
<p class="Text">முதுமை அடைந்துவிட்ட இந்த நிலையிலும் குடும்பஸ்தரான என்னுடைய சீடர்களில் ஒருவனுக்கு கோ சேவை செய்யச் சொன்னேன்; வழிமுறைகளையும் கூறினேன். இப்போது அவனுடைய மனைவி கருவுற்றிருக்கிறாள் என்று கேள்வி. பகவானுடைய கருணையினால், சரியான நேரத்தில், அவளுக்கு மகப்பேறு உண்டாகும் என்று நம்புகிறேன். பசுவுக்குத் தொண்டு செய்வதன் பெரும் பயன் முற்காலத்தில் இருந்தது; இப்போதும் இருக்கிறது; இனியும் இருக்கப் போகிறது. இது என்னுடைய உறுதியான நம்பிக்கை.</p>
<p class="Text">நீண்ட காலம் விளக்கிக் கூறினாலும் பசுத் தொண்டின் பெருமை கூறி மாளாது. மனப்பூர்வமாகப் பசுவுக்குச் சேவை செய்து வந்ததால்தான், கோகுலத்து மக்களுக்கு பகவான் ஸ்ரீகிருஷ்ணனை அடைவது சாத்தியமாயிற்று என்று தெரிகிறது.</p>
<p class="Shlok">ஆயர்களை ஏற்றினைப் பாடிப்பற!</p>
<p class="Shlok para-style-override-6">ஆநிரை மேய்த்தானைப் பாடிப்பற!!<span></span></p>


<p class="Page-Break"> </p>
<p class="Heading" id="toc_marker-20">17. தருமத்தின் பலிமேடையில்...</p>
<p class="Sub-Heading">(பக்த ஸ்ரீராமசரண்தாஸ் அவர்கள்)</p>
<p class="Small-Header">(1947—ம் ஆண்டில் நடந்த நிகழ்ச்சி)</p>
<p class="Text">பாரத நாட்டைச் சிதைத்துக் கூறு போட்டுப் பாகிஸ்தான் அமைக்கப்படடபோது, பஞ்சாப், சிந்து, வங்காளம் மாநிலங்களில் இருந்த முஸ்லிம் குண்டர்கள், இந்துக்களை அடித்துக் கொலை செய்து, இந்துக் கிராமங்களைத் தீயிட்டுப் பொசுக்கிச் சாம்பலாக்கத் தொடங்கினார்கள். கொல்ல வரும் கத்தியைக் கண்டு அஞ்சி இந்துக்கள் முஸ்லிம்களாக மாறும் கட்டாயத்துக்கு வந்தார்கள். இல்லாவிட்டால் எல்லாவற்றையும் துறந்துவிட்டு, அங்கிருந்து ஓடிப் போய்விட வேண்டிய நிலை.</p>
<p class="Text">பஞ்சாபில் உள்ள டஹல்ராம் கிராமத்திலும் முஸல்மான்கள் இந்துக்கள்மீது அட்டூழியம் செய்யத் தொடங்கினார்கள். கையில் ஆயுதங்களை வைத்துக் கொண்டு ஒரு முஸ்லிம் குண்டர் படை, இந்துக்களின் வீடுகளைச் சூழ்ந்து கொண்டது. “எல்லோரும் ஒட்டுமொத்தமாக கலமா படித்து இஸ்லாமியர் ஆகிவிடுங்கள். இல்லையென்றால் எல்லோரும் சாவுக்குழியில் தள்ளப்படுவீர்கள்” என்று எச்சரிக்கை செய்தார்கள். அப்பாவிகளான இந்துக்கள், “இந்துப் படைவீரர்கள் வந்து சேரும் வரையில் நாம் கலமா படிப்பதாகப் பாசாங்கு செய்வோம். அதன் மூலம் உயிர் தப்பிக்கலாம்” என்று எண்ணினார்கள். அவர்கள் முஸல்மான்கள் சொல்லிக் கொடுத்தபடி கலமா படித்தார்கள். ஆனால், மனத்துக்குள் ‘ராம்—ராம்’ என்று ஜெபித்துக் கொண்டிருந்தார்கள்.</p>
<p class="Text">“இந்தக் காபிர்கள் நம்மை ஏமாற்றிக் கொண்டிருக்கிறார்கள். இந்துப் படை வந்ததும் உயிர் தப்பி ஓடிவிடுவார்கள். இவர்களைப் பசு மாமிசம் உண்ணச் செய்து, இவர்கள் ஆசாரத்தைக் கெடுத்துவிட வேண்டும். பசு மாமிசம் சாப்பிடாதவர்களைக் கொன்றுவிட வேண்டும்” என்று ஒரு குறும்புக்கார முஸ்லிம், மதவெறியில் பார்வை இழந்திருந்த முஸ்லிம்களின் கூட்டத்தைப் பார்த்துச் சொன்னான்.</p>
<p class="Text">“ரொம்ப சரி. இவர்களுக்குப் பசு மாமிசம் கொடுத்துப் பார்த்துவிடுவோம்” என்றது கூட்டம்.</p>
<p class="Text">அந்தக் கிராமத்து இந்துக்களின் தலைவரான பண்டித பிஹாரீலால் அவர்களிடம், “நீங்கள் எல்லோரும் பசு மாமிசம் சாப்பிட்டு, இந்து தர்மத்தை உதறிவிட்டு மனப்பூர்வமாக முஸ்லிம்களாக மாறிவிட்டதை நிரூபிக்க வேண்டும். பசு மாமிசம் சாப்பிடாத காபிர், மரணத்தைச் சந்திப்பர்’ என்று முஸ்லிம்கள் சொன்னார்கள்.</p>
<p class="Text">‘பசு மாமிசம் சாப்பிட வேண்டும்’ என்ற சொற்களைக் கேட்ட அளவிலேயே, பண்டித பிஹாரீலால் அவர்களின் இதயம் வேதனைப்பட்டது. ‘தருமத்தைக் காப்பதற்காக, நமது எல்லாப் பொருட்களையும், ஏன், உயிரைக்கூட தியாகம் செய்ய வேண்டிய நேரம் வந்துவிட்டது’ என்று அவர் தீர்மானித்தார். அவருடைய கண்களின் முன்னால் தருமவீரர்களாக விளங்கிய ஹகீகத் ராய், குரு கோவிந்த சிங்கின் புதல்வர்கள் தருமத்தைக் காப்பதற்காகத் தம் இன்னுயிரையே ஈந்த காட்சி தென்பட்டது. பழுக்கக் காய்ச்சிய இரும்பைக் கொண்டு தன் உடலைச் சுட்டுத் துன்புறுத்திய போதும் அஞ்சாதிருந்த வீரர் பந்தா பைராகியின் தியாகம் காட்சியாக ஓடியது.</p>
<p class="Text">பசுக்கொலை செய்கிற, தருமத்தை அழிக்கிற இந்த மிலேச்சர்களின் கையால் சாவதைக் காட்டிலும், தன் கையாலேயே உயிரை மாய்த்துக் கொள்வது மிகச்சிறந்தது என்று பிஹாரீலால் எண்ணினார். ‘நாம் உயிருடன் இருக்கும் வரையில் இந்தக் கீழ்மக்கள் நமது சகோதரிகளையும் பெண்களையும் தூக்கிச் செல்லக்கூடாது. அவர்கள் மேல் கை கூடப் படக்கூடாது. அதற்கு ஏற்றபடி ஓர் உபாயம் செய்ய வேண்டும்’ என்று எண்ணினார். ‘எங்களுக்கு நான்கு மணிநேரம் கெடு கொடுங்கள். அதற்குள் எல்லோருடனும் பேசி, தயார் செய்து வைக்கிறேன்’ என்றார் பிஹாரீலால். முஸ்லீம்கள் ஒப்புக் கொண்டார்கள்.</p>
<p class="Text">பிஹாரீலால் தமது வீட்டுக்குச் சென்று, தமது குடும்பத்தினரை ஓரிடத்தில் கூட்டினார். மனைவி, சகோதரி, மகள்கள், சிறுவர், முதியோர் ஆகிய எல்லோரையும் பார்த்து, “மானுடப் பதர்களாகிய முஸல்மான்கள், நம் எல்லோருக்கும் பசு மாமிசத்தைக் கொடுத்து, நம் எல்லோரையும் இந்து சமய நெறியிலிருந்து பிறழச் செய்ய விரும்புகிறார்கள். இப்போது, நம் முன் இரண்டு வழிகள் உள்ளன. ஒன்று, பசு மாமிசம் புசித்து நமது தருமத்தைக் கைவிடுவது; இரண்டு, தருமத்தைக் காப்பதற்காக நம் உயிரையே தியாகம் செய்வது. இவற்றில் எந்த வழியை ஏற்றுக் கொள்வது என்று நீங்கள் எல்லோரும் சேர்ந்து முடிவுக்கு வாருங்கள்” என்றார்.</p>
<p class="Text">“பசு மாமிசத்தைச் சாப்பிட்டு, தருமத்தைக் கைவிட்டுக் கொடிய நரகங்களுக்குப் போவதைக் காட்டிலும், தருமத்தின் பலிபீடத்தில் உயிரை விடுவது நல்லது. நாங்கள் எல்லோரும் சாவைத் தழுவத் தயாராக இருக்கிறோம்” என்று ஆண்—பெண், பாலர்—பெரியோர் எல்லோரும் அச்சமின்றிச் சொன்னார்கள்.</p>
<p class="Text">பெண்டிரைப் பார்த்து, “உடனே, பலவகையான உணவு தயார் செய்யுங்கள். பகவானுக்குப் படைப்போம்; ருசித்துச் சாப்பிடுவோம். கடைசி முறையாகச் சாப்பிடுவோம்! அப்புறம், நல்ல ஆடை—ஆபரணம் அணிந்து கொள்ளுங்கள். தருமத்தைக் காப்பதற்காக மரணத்துடன் விளையாட மைதானத்துக்குச் செல்வோம்!” என்று பிஹாரீலால் கூறினார்.</p>
<p class="Text">உடனே, ருசியான உணவு வகைகள் தயாரிக்கப்பட்டன. இறைவனுக்கு நிவேதனம் செய்தபின், எல்லோரும் நல்ல நல்ல உடைகளைக் கட்டிக் கொண்டார்கள். எல்லோரும் ஒரு வரிசையாக நின்று கொண்டார்கள். எல்லோரும் மிக உற்சாகத்துடன் இருந்தார்கள். பண்டித பிஹாரீலால் அவர்களின் குடும்பத்தினர் அனைவரும், பசுவைக் காப்பதற்காக உயிருடன் விளையாடி, நேரே கோலோகம் செல்வதற்கு, வெகு விரைவில் யமதருமனைத் தழுவிக் கொள்வதற்குத் தயாராகிவிட்டார்கள்.</p>
<p class="Text">எல்லோரையும் வரிசையாக நிறுத்தி வைத்துவிட்டு, பிஹாரீலால்ஜீ சொன்னார்—— “இன்று இந்துக்களாகிய நம்மை முஸல்மான்களாக ஆக்குவதற்கும், நம்மால் வணங்கப்படுகிற கோமாதாவின் மாமிசத்தை உண்பதற்கும் கட்டாயப்படுத்தப்படுகிறோம். பசு மாமிசத்தைப் புசித்து, நாம் முஸல்மான்களாக மாறாவிட்டால் ‘கொல்லப்படுவீர்கள்’ என்று பயமுறுத்தப்படுகிறோம். நாம் எல்லோரும் நம்முடைய ஸனாதன தருமத்தையும் பசுவையும் காப்பாற்றுவதற்காகச் சிரித்துக் கொண்டே உயிரைத் தியாகம் செய்வதற்குத் தயாராகிவிட்டோம்.”</p>
<p class="Text">எல்லோரும் பகவானை நினைத்துக் கொண்டார்கள். பிஹாரீலால் துப்பாக்கியை நேராகப் பிடித்து ‘டுமீல், டுமீல்’ என்று தம்முடைய மனைவி, பெண்கள், உறவுமுறையினர் மற்றும் எல்லோரையும் குண்டுகளுக்குப் பலியாக்கினார். எவருடைய வாயிலிருந்தும் ஒரு முனகல்கூட வரவில்லை. மலர்ச்சியுடன் சிரித்துக் கொண்டே பசுவைப் பாதுகாப்பதற்காக (தர்மத்தைக் காப்பாற்றுவதற்காக)த் தம் உயிரைத் தியாகம் செய்தார்கள். சடலக் குவியல்களால் வீடு நிரம்பியது.</p>
<p class="Text">இப்போது பிஹாரீலாலும் அவருடைய சகோதரரும் மட்டும் எஞ்சியிருந்தனர். “நீ என்னை முதலில் சுடு” என்று, அவர்கள் தமக்குள் சச்சரவு செய்தனர். கடைசியில் இருவரும் தமது கைகளில் துப்பாக்கியைத் தாங்கி, எதிரெதிரே நின்றுகொண்டு, ஒருவர் எதிராளியின் மேல் ஒரே நேரத்தில் சுடுவது என்று தீர்மானித்து அதன்படியே செய்தார்கள்.</p>
<p class="Text">அந்தக் குடும்பம் முழுவதும் தருமத்தைக் காப்பாற்றுவதற்காக உயிர்த்தியாகம் செய்து முடிந்துவிட்டது.</p>
<p class="Text">கிராமத்திலிருந்த மற்ற இந்துக்கள், பிஹாரீலால் அவர்களது குடும்பத்தினரின் மகத்தான தியாகத்தைக் கண்டனர். அவர்களது ரத்தமும் கொதித்தது. தருமத்திற்காக உயிரைக் கொடுப்பதற்கு அவர்களும் தயாரானார்கள்.</p>
<p class="Text">கொடுமைக்கார முஸ்லிம்கள் அங்கு வருவதற்கு முன்பாகவே நெருப்பில் பாய்ந்தும், கிணற்றில் வீழ்ந்தும், வீட்டுக் கூரையிலிருந்து குதித்தும் உயிரை விட்டார்களேயன்றிப் பசு மாமிசத்தை விரல்களால்கூடத் தொடவில்லை.</p>
<p class="Text">சிறிது நேரம் கழித்து, டஹல்ராமுக்கு முஸல்மான்களின் கூட்டம் வந்தது. எல்லாச் சந்து—பொந்துகளிலும் இந்துக்களின் சடலங்களையே பார்த்தார்கள்.</p>
<p class="Text para-style-override-6">பிஹாரீலால் அவர்களின் வீட்டுக்குள் நுழைந்து பார்த்தபோது, பிணக்குவியல்களைக் கண்டு, உதட்டில் விரல் வைத்து விக்கித்துப் போனார்கள்.<span></span></p>


<p class="Page-Break"> </p>
<p class="Heading" id="toc_marker-21">18. மேய்ச்சல் நிலம்</p>
<p class="Sub-Heading">(‘கோபக்த ரத்ன’ ஸேட் நாராயணதாஸ்ஜீ போத்தார்)</p>
<p class="Text">ரத்லாம் நகரத்திலுள்ள எங்களுடைய ஸ்ரீகோபால் கோசாலைக்கு, காசியில் வசிப்பவரும் பசுப் பாதுகாப்பு உபதேசியுமான ஸ்ரீஜகத்நாராயண்ஜீ அவர்கள் ஒரு தடவை வந்திருந்தார். அப்போது பசுக்கள் மேய்வதற்காக விடப்பட்டுள்ள நிலத்தைத் தன் சொந்த நலனுக்காகக் கைப்பற்றும் மனிதர்களின் பயங்கரமான பாவத்தை விளக்கிச் சொன்னார்.</p>
<p class="Text">ஒரு தடவை, ஒரு சண்டாளப் பெண் மயானத்தில் எரிந்து கொண்டிருந்த சடலத்தின் சுவாலையில் மனித மண்டையோட்டை வைத்து, அதில் காக்கை மாமிசத்தைப் போட்டு சமைத்துக் கொண்டிருந்தாள். அதை நாய்த்தோலால் மூடியிருந்தாள். இதைப் பார்த்துக் கொண்டிருந்த யாரோ ஒருவர் ‘இவள் என்ன செய்கிறாள்?’ என்று தெரிந்து கொள்ளும் நோக்கத்துடன், அவளிடம் கேட்டார்—— “ஏம்மா, நெருப்போ சடலம் எரியும் சுவாலை; பாத்திரமோ மண்டையோடு; பொருளோ காக்கை மாமிசம்! இவ்வளவு மட்டமான பொருளை வேறு மூடி வைக்க வேண்டுமா?”</p>
<p class="Text">அவள் சொன்னாள்—— “ஐயா! பார்த்தீர்களா? இந்த இடம் விளைச்சல் நிலத்துக்குப் பக்கத்தில் இருக்கிறது. பெரும்பாவியான ஒருவன் (பசு மேய்ச்சலுக்காக விடப்பட்ட நிலத்தைத் தன் நிலத்தோடு சேர்த்துக் கொண்டவன்) என் உணவைப் பார்த்துவிட்டால், அது சாப்பிடத் தகாததாக (பாவியின் பார்வை பட்டதாக) ஆகிவிடுமே? இந்த அச்சத்தினால்தான் மூடியிருக்கிறேன்!”</p>
<p class="Text para-style-override-6">மேய்ச்சலுக்கு நிலம் விடுவது பெரும் புண்ணியம்; மேய்ச்சல் நிலத்தை நாசப்படுத்துவது பெரும் பாவம். பாரதத்தில் இன்றைக்கு மேய்ச்சல் நிலம் மிகவும் குறைவாக இருக்கிறது. ஆதலால், எல்லோரும் முயற்சி செய்து மேய்ச்சலுக்கான நிலத்தை ஒதுக்குவதுடன், பிறரையும் ஒதுக்கச் செய்ய வேண்டும்.<span></span></p>


<p class="Page-Break"> </p>
<p class="Heading" id="toc_marker-22">19. எங்களது பசுத்தாய் ‘பூரி’</p>
<p class="Sub-Heading">(‘சித்ரகார்’ திரு. ஜகன்னாத்)</p>
<p class="Text">சுமார் இருபது வருடங்களுக்கு முற்பட்ட செய்தி. அப்போது எனக்கு வயது பத்துப் பன்னிரண்டு இருக்கும் என்றாலும், இந்த நிகழ்ச்சியின் ஒவ்வொரு செயலும் எனக்கு நன்றாக நினைவிருக்கிறது.</p>
<p class="Text">எங்கள் வீட்டில் ‘பூரி’ என்ற பெயர் கொண்ட ஒரு பசு இருந்தது. பசு என்பது மற்ற வீட்டுப் பிராணிகளைப் போன்றது இல்லை; மனிதர்களுக்கு உதவி செய்வதற்காக வந்துள்ள தெய்விக ஆத்மா. இந்த உண்மையைப் பூரி நிரூபித்திருக்கிறது. அதனுடைய தினசரி நியமம் ஓர் ஒழுங்கில் இருந்தது. விடியற்காலையில் நன்றாகப் பால் கறக்க விட்டுவிடும். பின் வெளியே சென்றுவிடும். நாங்கள் அதற்குத் தீவனமோ, கழுநீரோ காட்ட வேண்டியதும் இல்லை. நாள் முழுவதும் அது எங்கே இருந்தது? என்ன தீனி தின்றது? என்ன பருகியது? — இவையெல்லாம் எங்களுக்குத் தெரியவே தெரியாது! மாலை வேளையில் வீட்டுக்குத் திரும்பி வந்து, மிக்க அன்புடன் பால் கறக்கவும் அனுமதிக்கும். இரவில் அதைக் கட்டிப் போட வேண்டிய அவசியமும் ஏற்பட்டதில்லை. வீட்டின் எதிரிலேயே சிலசமயம் அது படுத்திருக்கும், சிலசமயம் உலவிக் கொண்டிருக்கும், மிகவும் சாதுவான பிராணி. குழந்தைகளாகிய நாங்கள் அதன் மடிக்காம்புகளில் வாயை வைத்துப் பாலை உறிஞ்சுவோம்; குழந்தைகளுக்குக் காயம் பட்டுவிடக் கூடாதே என்று, காலைக்கூட அசைக்காமல் அது நின்று கொண்டிருக்கும்! இத்தகைய பசுவைப் பற்றி என்ன சொல்ல? நீங்களே எண்ணிப் பாருங்கள். இன்றைக்கும்கூட, அதன் ஞாபகம் வந்துவிட்டால் என் கண்கள் நீரால் நிரம்பிவிடுகின்றன.</p>
<p class="Text">அந்தச் சமயத்தில், என் அப்பாவுக்கும் பக்கத்து வீட்டுக்காரருக்குமிடையே ஏதோ ஒரு வழக்கு நடந்து கொண்டிருந்தது. பக்கத்து வீட்டுக்காரரோ, சந்தர்ப்பம் கிடைத்தால் எங்களையெல்லாம் அடித்துவிடும் இயல்புடையவர். அதனால், நாங்கள் வெளியே போகவோ, சுற்றவோ அனுமதிக்கப்படவில்லை. எங்களில் மூத்த சகோதரருக்கு பதினாறு பதினேழு வயதிருக்கும். நாங்கள் வீட்டுக்குள்ளேயேதான் விளையாடுவோம். எங்கள் வீட்டின் பின்னால் கொஞ்சம் தரைப் பகுதி இருந்தது. அதன் நாற்புறமும் குட்டையான சுவர். அந்த நிலப்பகுதியில் ஏதோ செடிகொடிகளும் கீரையும் விளைந்திருந்தன. அந்த நாளில், அங்கே சேம்பு பயிராகியிருந்தது. அதன் இலைகள் அகன்று பெரிதாக இருக்கும். ஓர் இலையின் கீழே ஒரு மனிதன் ஒளிந்து கொள்ளும் அளவுக்கு அது பெரிதாக இருந்தது!</p>
<p class="Text">ஒரு நாள், அப்பா வீட்டில் இல்லாத நேரம். இரவில் நாலைந்து திருடர்கள் சுவரேறிக் குதித்துப் புழக்கடைப் பக்கம் வந்துவிட்டார்கள். கையில் அரிக்கன் விளக்கை எடுத்துக் கொண்டு, அம்மா புழக்கடைப் பக்கம் சென்றாள். அம்மாவைக் கண்டதும் திருடர்கள் இலைகளின் அடியில் மறைந்து கொண்டார்கள். இலைகள் அசைந்தாடியதால் அம்மாவுக்குச் சந்தேகம் வந்தது. அவள் திரும்பி வந்து எங்களை எழுப்பினாள். நாங்கள் விழித்துக் கொண்டு விட்டோம். ஆனால், என்ன செய்ய? எல்லோரும் சின்னஞ்சிறிசுகள். திருடன் என்ற பெயரைக் கேட்டவுடனேயே பயந்து போய்விட்டோம். கையில் தடியை எடுத்துக் கொண்டு போய் திருடர்களை எதிர்ப்பதற்கு வேண்டிய வீரம் யாரிடம் இருந்தது?</p>
<p class="Text">அந்தச் சம்பவத்தை இப்போது நினைத்துப் பார்க்கும்போது, நாங்கள் எல்லோரும் கையில் கிடைத்ததை எடுத்துக் கொண்டு புழக்கடைப் பக்கம் போயிருக்க வேண்டும் என்று படுகிறது. நாங்கள் கூடிக் கூச்சல் போட்டிருந்தால் திருடர்கள் கண்டிப்பாக ஓடிப் போயிருப்பார்கள்? ஏனென்றால், யாருக்குத்தான் உயிர்மேல் ஆசையில்லை? ஆனால், அப்போது பயத்தைத் தவிர, வேறு எதுவும் தோன்றவில்லை. அத்துடன் எங்களுக்கு ஒரு சந்தேகமும் தோன்றியது. அப்பா இல்லாததைத் தெரிந்து கொண்டு, பக்கத்து வீட்டுக்காரன் எங்களையெல்லாம் ஒரு கலக்கு கலக்கிப் பார்த்துவிட வேண்டும் என்ற நோக்கத்துடன் சில அடியாட்களை அனுப்பியிருப்பானோ? அப்படி இல்லாமலும் இருக்கலாம். ஆனால், எங்களுக்கு என்னவோ அப்படித்தான் தோன்றியது.</p>
<p class="Text">நாங்கள் பயந்து நடுங்குவதைப் பார்த்து ‘பயப்படாதீர்கள்’ என்று தேற்றினார், அம்மா. அவருக்கு ஒரு யோசனை தோன்றியது. வீட்டுக்கு வெளியே வந்தார். வெளிக்கதவைத் திறந்து பார்த்த போது, பூரி படுத்தவாறு அசைபோட்டுக் கொண்டிருந்தது. அம்மா குரல் கொடுத்ததும் அது உள்ளே வந்தது. வீட்டின் எல்லாக் கதவுகளையும் திறந்துவிட்டுக் கொண்டு பூரியை அழைத்தபடியே பின் பகுதிக்குச் சென்றார். நாங்களும் பின்னாலேயே போனோம். தோட்டப் பகுதியைக் காட்டி ‘பூரி’ என்று அழைத்துக் கொண்டே, அம்மா இன்னும் சற்றே முன்னேறினார். பூரியும் மேலும் நகர்ந்தது. இந்த நேரத்தில் பல இலைகள் அசைய ஆரம்பித்தன. பூரி எல்லாவற்றையும் ஒடித்துப் போட்டது. அப்படியே உள்ளே புகுந்து அட்டகாசம் செய்தது. கண்ணில் பட்டவர்களுக்கெல்லாம் கொம்பாலும் காலாலும் பூசை கிடைத்தது. அவர்கள் இங்குமங்கும் சிதறி ஓட ஆரம்பித்தார்கள். ஓட்டமாக ஓடி, எல்லோரையும் நொறுக்கிக் கொண்டிருந்தது பூரி. அவர்கள் எங்கேயும் ஒளிந்து கொள்ள முடியவில்லை. தேடித் தேடி உதைத்தது பூரி. அதன் காலடியில் மாட்டிக் கொண்ட ஒருவன், ‘அப்பா, அம்மா’ என்று அலற ஆரம்பித்தான். எல்லோரும் அழுதுகொண்டு, “அம்மா, தாயே, பசுவைக் கூப்பிட்டுக்குங்க... போதும். எங்களுக்கு வேண்டிய பலன் கிடைச்சுட்டுது! இனி எப்பவும் நாங்கள் இந்த வீட்டிற்குள் நுழைய மாட்டோம்!” என்று வேண்டினார்கள். அவர்கள் மிகவும் கெஞ்சி அழுது கேட்டுக் கொண்டதும் அம்மாவின் மனம் இளகியது. அம்மா என்பவர் எந்த நிலையிலும் அம்மாதானே! அவர் பூரியைத் திரும்ப அழைத்தார். பூரி திரும்ப வந்து அம்மாவின் பின்னே எங்களுடன் நின்றுகொண்டது என்றாலும், அதன் ஆத்திரம் தணியவில்லை என்று காட்டுவதைப் போல நாசித்துவாரங்களால் உறுமிக் கொண்டேயிருந்தது. அந்தச் சமயத்தில் அது ஒரு வீராங்கனையாக மாறியிருந்தது. கொம்புகளை அசைத்து ஆடி, “சும்மா என்னை விட்டுவிடுங்கள். அவர்களை ஒரு கை பார்த்துவிடுகிறேன்” என்று உணர்த்திக் கொண்டிருந்தது.</p>
<p class="Text">“திருட்டுப் பசங்களா! எப்படி வந்தீர்களோ, அந்த வழியிலேயே திரும்பிப் போய்விட வேண்டும். ஆமாம். மறுபடி இங்கு வந்தீர்கள் என்றால் தெரியும் சேதி!” என்று திருடர்களுக்குக் கூறியது போலும்! அவர்கள் தரையில் விழுந்து வணங்கிவிட்டுச் சுவரேறிக் குதித்து ஓடிப் போனார்கள்.</p>
<p class="Text para-style-override-6">நாங்கள் வெகுநேரம் வரை பூரியின் முதுகில் தடவிக் கொடுத்துக் கொண்டிருந்தோம். அதனால் அது மகிழ்ந்து அமைதி அடைந்தது. சிறிது நேரம் சென்று அது வெளியே சென்றது. பூரி தாயின் பெருமைகளைப் பேசியபடியே நாங்கள் உறங்கிப் போனோம்.<span></span></p>


<p class="Page-Break"> </p>
<p class="Heading" id="toc_marker-23">20. பசுவின் விலை</p>
<p class="Small-Header">(மகாபாரதத்தில் இடம்பெறும் கதை)</p>
<p class="Text">‘பிருகு’ முனிவரின் மகனாக ‘சியவனர்’ என்ற மாமுனிவர் இருந்தார். அவர் பெரும் தபஸ்வி. ஒரு முறை ஒரு விரதத்தை மேற்கொண்டு தண்ணீருக்குள்ளேயே வாழ்வது என்று நிச்சயித்தார். செருக்கு, சினம், மகிழ்ச்சி, இன்பதுன்பம், சோகம் ஆகியவற்றைத் துறந்து, பன்னிரண்டு ஆண்டுக்காலம் தண்ணீருக்குள் சமாதி நிலையில் இருந்தார். மகாத்மாவான அவருடைய பிற பிராணிகளுக்குத் தீங்கு செய்யாத இயல்பையும் தவத்தையும் கண்டு, நீர்வாழ் பிராணிகள் அனைத்தும் அவருடன் நட்புப் பூண்டன. நீர்வாழ் மீன்கள் முதலியவற்றுக்கு அவரிடம் கொஞ்சம்கூட அச்சம் இல்லை.</p>
<p class="Text">ஒரு தடவை, மாமுனிவரான சியவனர் மிகுந்த ஆர்வத்தோடும் வணக்கத்தோடும் கங்கை—யமுனை கூடுமிடத்தில் தண்ணீருக்குள் புகுந்தார். சில வேளைகளில் ஜலசமாதியில் இருப்பார்; மற்றும் சில வேளைகளில் தண்ணீரின் மேல் அசைவற்று அமர்ந்திருப்பார். இம்மாதிரி விரதத்தைத் தவறாமல் செய்து செய்து நீண்ட காலத்தைக் கழித்து விட்டார்.</p>
<p class="Text">ஒரு நாள், சியவனர் ஜலசமாதியாகத் தண்ணீருக்குள் இருக்கும் அதே இடத்திற்கு மீன் பிடிப்பதற்காக வலை எடுத்துக் கொண்டு சில செம்படவர்கள் வந்து சேர்ந்தார்கள். மீன் பிடிப்பதற்காக நீர்ப்பரப்பில் வலையை வீசினார்கள். தற்செயலாக மீன்களோடுகூட மாமுனிவர் சியவனரும் வலையில் சிக்கிக் கொண்டார். வலையை இழுப்பதற்கு முயன்றபோது, மீனவர்கள் மிகவும் சிரமப்பட வேண்டியிருந்தது. ‘இன்றைக்கு ஏதோ ஒரு பெரிய மீன் அல்லது வேறு ஒரு நீர்வாழ் பிராணி வலையில் சிக்கியிருக்கிறது’ என்பது அவர்களுக்குத் தெரிந்துவிட்டது. மிக வேகமாக அவர்கள் வலையை இழுத்தபோது, மீன்களுடன்கூட மகரிஷி சியவனரும் தண்ணீருக்கு வெளியே வந்தார். அப்போது அவர் உடல் முழுவதிலும் பாசி ஒட்டிக் கொண்டிருந்தது.</p>
<p class="Text">சியவனரைப் பார்த்ததும் எல்லா மீனவர்களும் பயந்து நடுங்கினார்கள். கைகூப்பி மன்னிப்புக் கேட்டார்கள். தண்ணீரிலிருந்து வெளியே வந்தவுடன், வலையில் சிக்கியிருந்த மீன்கள் துடிதுடித்தபடி செத்துப் போயின. இந்தக் காட்சியைக் கண்டதும் சியவனருடைய இதயத்தில் கருணை பெருகியது. “இந்த மீன்களோடுகூட நானும் உயிர் துறக்கப் போகிறேன்” என்று செம்படவர்களிடம் அவர் சொன்னார். “நான், இவைகளுடன் கூடவே பலநாட்கள் வாழ்ந்திருக்கிறேன். நான் இவைகளை விட்டுப் பிரிந்திருக்க முடியாது. இவைகள் இப்போது உயிரற்றுப் போய்விட்டதால், நான் உயிரோடு இருப்பது வீண். நானும் என் உயிரைத் துறந்து விடுகிறேன்.”</p>
<p class="Text">மாமுனிவரின் சொற்களைக் கேட்டு, மீனவர்கள் நடுநடுங்கிப் போனார்கள். சியவனர் போன்ற மகரிஷி, உயிரை விடுவதற்கு அவர்கள் காரணமாக ஆகிவிட்டார்களே? அவரை அங்கே அப்படியே விட்டுவிட்டு, ஓட்டமாக ஓடி மன்னன் நஹுஷனிடம் வந்து, நிகழ்ந்ததையெல்லாம் சொன்னார்கள். நஹுஷன், அவர்கள் கூறியதைக் கவனமாகக் கேட்டான். மிகவும் மகிழ்ச்சி அடைந்தான். ‘எனக்கு அருள்புரிவதற்காகவே, இந்த மகாத்மா இவ்வித வடிவத்தில் இங்கே வந்திருக்கிறார்! இது பகவானுடைய கருணை’ என்று எண்ணி, அமைச்சர், புரோகிதர், செம்படவர்களோடு முனிவர் இருந்த இடத்துக்கு வந்து சேர்ந்தார். மிகுந்த வணக்கத்தோடு இரு கைகளையும் கூப்பி, ஸத்யவிரதரான சியவனரை அடிபணிந்தார்; முறைப்படி அவரைப் போற்றினார். “ஐயா! தங்கள் ஆணைக்காக, இந்தப் பணியாளன் காத்திருக்கிறான். இவனுக்கு ஆணையிட்டு அருள்புரிய வேண்டும்” என்று கேட்டுக் கொண்டான்.</p>
<p class="Text">மகரிஷி சொன்னார்—— “மன்னா! இன்று இந்தச் செம்படவர்கள் மிகவும் கஷ்டப்பட்டு, மீன்களுடன்கூட என்னையும் வலையில் சிக்க வைத்து வெளியே கொண்டு வந்தார்கள். ஆனால், வலையில் என்னைக் கண்டதும் மிகவும் பயந்து போய்விட்டார்கள். இவர்களுக்கு மீன்களும் கிடைக்காமல் போய்விட்டது. இவர்களுக்குத் தம் தொழிலால் வரும் வருமானம் இல்லையென்றால் என்ன செய்வார்கள்? அதனால், இந்த மீன்களின் விலையோடு எனக்கும் ஒரு விலை கணக்கிட்டு, இவர்களுக்குக் கொடுத்துவிடுங்கள். அதனால், இவர்கள் வாழ்க்கை பாதிக்கப்படாமல் இருக்கும்.”</p>
<p class="Text">உடனே, நஹுஷன் புரோகிதரிடம், “பண்டிதரே! மகரிஷிக்கு விலையாக ஓராயிரம் பொற்காசுகள் இந்த மீனவர்களிம் கொடுத்துவிடுங்கள்” என்றான்.</p>
<p class="Text">இதைக் கேட்ட சியவனர், “அரசனே! என்னுடைய விலை ஓராயிரம் பொற்காசுகள்தானா? இவ்வளவு குறைந்த தொகைக்குத்தான் நான் விலை போவேனா? நீங்கள் நன்றாகச் சிந்தித்து என் விலையை நிர்ணயம் செய்யுங்கள்” என்றார்.</p>
<p class="Text">“அந்தணப் பெரியோரே! இந்த மீனவர்களுக்கு ஒரு லட்சம் பொற்காசு கொடுங்கள்” என்று தன் புரோகிதரிடம் கூறிவிட்டு, முனிவரைப் பார்த்தான். “இது சரியான விலைதானே?”</p>
<p class="Text">“மன்னா! என்னை ஒரு லட்சம் பொற்காசுகளுடன் முடித்துப் போட்டுவிடாதீர், தாங்கள் தங்கள் அமைச்சர் முதலானோருடன் கலந்தாலோசித்து முடிவு செய்யுங்கள்.”</p>
<p class="Text">ஆனால், அரசனோ யாரையும் கேட்காமல் ஒரு கோடி பொற்காசு கொடுக்கும்படி பண்டிதரிடம் கூறினான். முனிவர் மறுபடியும் தடுத்தார். பின் தன் நாட்டில் பாதியைத் தருவதாக அரசன் கூறினான்.</p>
<p class="Text">“மன்னா! உன்னுடைய நாட்டில் பாதியோ, அல்லது முழுவதுமோ எனக்குச் சரியான விலை ஆகாது. ஒரு சரியான யோசனை உங்களுக்குத் தோன்றாவிட்டால் தவசிகளையும் அந்தணர்களையும் கேளுங்கள்.”</p>
<p class="Text">இதைக் கேட்டதும் நஹுஷன் மிகவும் துக்கமடைந்தான். அவனுக்கு வழியேதும் புலப்படவில்லை. தன் அமைச்சர்கள் மற்றும் புரோகிதர்களைக் கலந்து ஆலோசித்தான்.</p>
<p class="Text">அந்த நேரத்தில் காட்டில் இருந்துகொண்டு காய்—கனிகளை மட்டும் உண்டு வாழும் முனிவர் ஒருவர் அங்கே வந்தார். “அரசனே, கவலைப்படாதீர். நான் அந்த முனிவரைத் திருப்தி அடையச் செய்கிறேன். அவருக்கு உரிய விலையையும் உமக்குக் கூறுகிறேன். என் பேச்சைக் கவனமாகக் கேளுங்கள். நான் வேடிக்கையாகக்கூடப் பொய் கலந்து பேசியதில்லை. எப்போதும் நான் உண்மையே பேசுவேன். அதனால், என் வார்த்தைகளில் நீர் ஐயம் கொள்ள வேண்டாம்.”</p>
<p class="Text">“பெரியீர்! நான் பெரிய சிக்கலில் இருக்கிறேன். என் காரணமாக, ஒரு முனிவர் தமது உயிரை விட்டுவிடத் தயாராக நிற்கிறார். அவருடைய சரியான விலையைத் தாங்கள் கூறினால், அது தாங்கள் எனக்குச் செய்யும் பேரருள் என்றே சொல்வேன். பயங்கரமான இந்தத் துன்பத்திலிருந்து என்னையும், என் நாட்டையும், என் குலத்தையும் காப்பாற்றுங்கள்.”</p>
<p class="Text">“அரசே! அந்தணரும் பசுவும் ஒரே இனம். ஆனால், உருவங்களால் வேறுபட்டு இருக்கிறார்கள். அந்தணர் மந்திரங்களின் வடிவம் என்றால், பசு (யாக—யக்ஞங்களில் தேவர்களுக்கு உணவாக வழங்கப்படும்) ஹவிஸ்ஸின் வடிவம். அந்தணர்—பசுக்களின் விலையை நிர்ணயிக்க முடியாது. அதனால், முனிவரின் விலையாக ஒரு பசுவைக் கொடுத்துவிடுங்கள்.”</p>
<p class="Text">இதைக் கேட்டதும் அரசனும் மற்றவர்களும் மிகவும் மகிழ்ச்சி அடைந்தார்கள். விரைந்து முனிவரிடம் வந்தார்கள்.</p>
<p class="Text">“பெரியவரே! ஒரு பசுவைக் கொடுத்துத் தங்களை விலைக்கு வாங்கிவிட்டேன். அருள்கூர்ந்து எழுந்திருங்கள். இது தங்களுக்குச் சரியான விலை என்று கருதுகிறேன்.”</p>
<p class="Text">அரசனின் பேச்சைக் கேட்டு, “மன்னா! சரியான விலை கொடுத்துத்தான் தாங்கள் என்னை வாங்கியிருக்கிறீர்கள். உலகத்தில் பசுவுக்கு ஒப்பான செல்வம் வேறு எதுவும் இல்லை. பசுவைப் புகழ்ந்து பேசுதல், அதன் நற்குணம் பற்றி விவரித்தல், அதைக் கேட்பது, பசுவைத் தானமாகக் கொடுப்பது, பசுவைத் தரிசிப்பது — இவைகளை அறநூல்கள் வெகுவாகக் கூறியிருக்கின்றன. இப்படியெல்லாம் செய்வதால் பாவங்கள் விலகி, மிக மேலான புண்ணியம் வந்து சேரும். பசுக்கள் செல்வத்தைக் கொடுக்கின்றன. அவற்றிடம் அணுவளவும் தீமை இல்லை. பசுக்கள்தான் எப்போதும் மனிதர்களுக்கு உணவு அளிப்பவையாகவும், தேவர்களுக்கு அவியுணவு கொடுப்பவையாகவும் இருக்கின்றன. ஹோமங்களில் கூறப்படும் ஸ்வாஹா, வஷட் ஆகியவை, எப்போதும் பசுக்களிடம் நிலைகொண்டுள்ளன. பசுக்கள்தான் வேள்விகளை நடத்தி வைக்கின்றன. அதன் முகமாகத் திகழ்வதும் பசுக்களே. அவைகள் மாறுபடாத தெய்விக அமுதத்தைத் தாங்கி, கறக்கும்போது அமுதத்தையே கொடுக்கின்றன. அவைகள் அமுதத்தின் நிலைக்களன்கள். உலகம் முழுவதும் அவற்றின்முன் தலைவணங்குகிறது. எந்த இடத்தில் பசுக்கூட்டம், எவ்வித அச்சமும் இல்லாமல் நிம்மதியாகச் சுவாசிக்கிறதோ, அவ்விடத்திற்கு மகிமை கூடுகிறது. அங்குள்ள சகல பாவங்களையும் இழுத்துக் கொண்டு விடுகிறது. பசுக்கள் வானுலகத்துக்குச் செல்லும் படிக்கட்டுகள்; வானுலகிலும் போற்றப்படுகின்றன. நம்முடைய எல்லா விருப்பங்களையும் நிறைவேற்றி வைக்கும் சக்தி திருவுருவங்கள். அவைகளைக் காட்டிலும் உயர்ந்தது எதுவுமில்லை. அவைகளின் பெருமையை யாராலும் வர்ணிக்கவும் முடியாது” என்று சியவனர் கூறினார்.</p>
<p class="Text">இவ்வாறு கூறிவிட்டு மாமுனிவர் மௌனமானார். உடனே, அரசனால் கொடுக்கப்படும் பசுவை ஏற்றுக் கொள்ள வேண்டும் என்று மகரிஷியை மீனவர்கள் வேண்டிக் கொண்டார்கள். அவர்களுடைய வேண்டுகோளை ஏற்றுக் கொண்டு, “இந்த கோதானத்தின் மகத்துவத்தால், தங்களுடைய எல்லா பாவ—தாபங்களும் விலகிவிட்டன. தாங்கள் இந்த மீன்களுடன் விரைவில் தேவலோகம் செல்வீர்கள்” என்றும் சொன்னார்.</p>
<p class="Text para-style-override-6">அவர் சொல்லி முடித்தவுடனேயே செம்படவர்களும் மீன்கூட்டமும் சொர்க்கம் போக ஆரம்பித்தன. அவைகள் எல்லாம் வானுலகம் செல்வதை மிகவும் ஆச்சரியத்துடன் பார்த்தான், நஹுஷன். அப்போது வனம் வாழ் முனிவரும், நீர்வாழ் முனிவரும் ஏதேனும் வரம் கேட்கும்படி நஹுஷனைக் கேட்டுக் கொண்டார்கள். “தரும வழியிலேயே மனம் நிலைக்க வேண்டும்; பகவானிடம் பக்தி இருக்க வேண்டும்” என்ற வரத்தை அரசர் கோரினார். “அப்படியே ஆகுக” என்று அருளிய முனிவர்களை மன்னர் கௌரவித்தார். பின்னர், அவ்விரு முனிவர்களும் தத்தம் இடங்களுக்கு ஏகினர்.<span></span></p>


<p class="Page-Break"> </p>
<p class="Heading" id="toc_marker-24">கோமாதாவைப் போற்றும் ஒரு மந்திரம்</p>
<p class="Text">பண்டைய காலத்திலிருந்தே, பாரதத்தில் பசுக்குலத்துக்கு மிகவும் மரியாதை இருந்து வந்திருக்கிறது. பாற்கடலைக் கடைந்தபோது, அதிலிருந்து தெய்விகக் காமதேனு தோன்றியதாகப் புராணங்களில் காணப்படுகிறது. வேதங்களில் பசுவின் பெருமை பரந்து பேசப்பட்டிருக்கிறது. வேள்விச் சடங்குகள் நிகழ்த்துவதுதான் வேதங்களின் முக்கிய நோக்கம். ஏனென்றால், அகில உலகமும் வேள்விகளின் அடித்தளத்தில் நிற்கிறது; வேள்விகளால் வியாபிக்கப்பட்டிருக்கிறது. இந்த வேள்விகளுக்குப் பொதுவாகத் தேவையான அனைத்துப் பொருட்களும் பசுவிலிருந்தே கிடைக்கின்றன. அக்னியை வளர்ப்பதற்குப் பசுஞ்சாண வரட்டி மிக உயர்ந்ததாகக் கருதப்படுகிறது. மேலும், புரோடாசம், அவி சொரிதல் ஆகியவற்றுக்குப் பசுந்தயிர், நெய் — இவை இல்லாதுபோனால், பசும்பாலே போதும் என்று ஏற்றுக் கொள்ளப்பட்டிருக்கிறது. வேள்வியை நடத்துகிறவர், வேள்வித் துவக்கத்தில் பசுவிலிருந்து கிடைக்கக்கூடிய (பால், தயிர், நெய், மூத்திரம், சாணம்) ‘பஞ்சகவ்யம்’ உட்கொள்கிறார். ‘கவ்யம்’ என்ற சொல்லே, பசுவிலிருந்து கிடைக்கக்கூடிய பொருட்களைத்தான் குறிக்கும். பஞ்சகவ்யத்தை அருந்துவதால் ஒருவனுடைய சதை—எலும்பு வரை சென்றுள்ள பாவங்கள் அனைத்தும் அப்போதே அழிந்து போகின்றன. அவன் புண்ணிய கர்மாக்கள் செய்வதற்குத் தகுதியுடையவனாகிறான். முனிவர்கள், பசுவைச் சாத்விகம், புனிதம், மங்கலம், சக்தி மற்றும் நலன் வளர்ச்சி ஆகியவற்றின் திருவுருவமாகக் கருதினார்கள். அதிகாலை வேளைகளில் பசுவை முதன்முதலாகப் பார்ப்பது நல்ல சகுனமாகச் சொல்லப்படுகிறது. பசுவின் உடலில் எல்லா தேவதைகளும், புண்ணியத் தலங்களும் வசிப்பதாகப் புராணங்களும் வேதங்களும் கூறுகின்றன. அதன் உரோமக்காலில் முப்பத்து முக்கோடி தேவர்கள் வாழ்கிறார்கள்.</p>
<p class="Text">பசுவின் உடல் புனிதமயமானது. அதன் உடலிலிருந்து வெளியேறும் சாணம் கூட மிகவும் புனிதமான பொருளாகவும், செந்திரு விளங்கும் இடமாகவும், செல்வச்செழிப்பைக் கொடுப்பதாகவும் கருதப்படுகிறது. அவைகள் நாக்கினால் தொடப்பட்ட இடத்தில் எல்லாக் கருமங்களும், வேள்வி—பூஜைகளுக்கான மண்டபங்களும் குற்றமில்லாத, தூயதான, புனித மங்களமயமான, பலனைக் கொடுக்க வல்லனவாக ஆகிவிடுகின்றன. இவ்விஷயத்தைக் குறித்து கல்ப நூல்களின் ஆரம்பத்திலேயே வாதம்—யுக்தியோடுகூட விவாதிக்கப்பட்டிருக்கிறது. பசுவின் மூத்திரமும் கங்கை நீருக்கு நிகரானதாகக் கருதப்படுகிறது. ஆயுர்வேதத்தில் இதனையும் ஒரு மருந்தாகவே பலவிடங்களில் தீர்மானமாகச் சொல்லப்பட்டிருக்கிறது.</p>
<p class="Text">வேள்விகளில் அவியுணவாகக் கொடுக்கப்படும் வெண்கடுகு, அரிசி, எள் முதலியவற்றை தேவர்கள் ஏற்கிறார்கள். இந்தத் தானியங்கள் விளைவிக்கப்படும் வயலில் பசுஞ்சாணம் எருவாகப் போட்டு, காளை மாடுகளால் கலப்பை கொண்டு உழப்பட்டு விளைகின்றவைகளை மிகவும் ஆர்வத்துடன் ஏற்றுக் கொள்கிறார்கள். ஆலோசித்துப் பார்த்தால், அனைத்து வைதிக கர்மாக்களும், தினசரி நடவடிக்கைகளும் தேவதை, மந்திரம் மற்றும் பசுக்களிடமிருந்து கிடைக்கும் பொருட்களைச் சார்ந்துள்ளன என்பதும், இவற்றில் நிலை கொண்டுள்ளன என்பதும் விளங்கும்.</p>
<p class="Text">ஆக, பசுவிடமிருந்து கிடைக்கும் பால், நெய் முதலியவைகள் இல்லாமல் வேள்விகள் செய்ய முடியாது என்பதும், வேள்வியில்லாமலும் பசுப்பொருட்கள் இல்லாமலும் குடும்ப வாழ்க்கை, உடல் பராமரிப்பு, தினசரி நடப்புகள் ஒரு விநாடி கூட நடக்காது என்பதும் நிச்சயம். வேத—புராணங்களில் பசு இன வளர்ச்சிக்கு மிகவும் கவனம் செலுத்தப்பட்டிருக்கிறது. பல புராணங்களில், உலகத் தோற்றத்தின் ஆதாரமாகவும், எல்லா உலக நடவடிக்கைகளையும் தாங்கி நடத்துபவளாகவும் இருப்பது பசுவே என்று தெளிவாகக் கூறப்பட்டிருக்கிறது. மண்ணுலகையும் மக்களையும் தாங்கிக் கொண்டிருப்பவர்களாக, ஏழு பேர்கள் — அந்தணர், வேதம் முதலிய அறநூல்கள், கற்புடைய பெண்கள், நன்னடத்தையுள்ளவர், பேராசை இல்லாதவர், தானம் கொடுக்கும் சான்றோர் என்ற இவ்வறுவருக்கும் முதலாகப் பசுக்கள் கூறப்பட்டிருக்கின்றன.</p>
<p class="Text">பசுக்களைத் தரிசித்தல், பூஜை செய்தல், வணங்குதல், வலம் வருதல், தீவனம் மற்றும் புல் கொடுத்தல், நீர் காட்டுதல் முதலிய சேவைகளினால், மிக உயர்ந்த சித்திகளை மனிதன் அடைகிறான். இதற்குச் சான்றாக பகவான் ஸ்ரீகிருஷ்ணன், பஞ்ச பாண்டவர்கள், பேரரசனான திலீபன், அவருடைய குலத்தில் தோன்றிய ரகு முதலானவர்கள், மகரிஷி வசிஷ்டர் போன்றோர் பசு சேவை செய்து பெற்ற பெரும் பேறுகளை இதிகாசங்கள் விளக்குவதைக் கூறலாம். பசுவுக்குச் சேவை செய்வதால் அடையவே முடியாத பேறுகளும் விருப்பங்களும் விரைவிலேயே அடையப்படுகின்றன. ஏனென்றால், பசுவின் உடலில் எல்லா தேவதைகள், முனிவர்கள், தவசிகள், கங்கை முதலிய புண்ணிய தீர்த்தங்கள் நிலை கொண்டுள்ளன. பகவான் விஷ்ணு, பசுத் தொண்டினால் மிகவும் திருப்தி அடைகிறார். பசு சேவை செய்பவர் வேறு முயற்சியில்லாமலே கடைசி மூச்சுக்குப்பின், புண்ணிய லோகமான கோலோகம் சென்றடைகிறார். அதனால், எல்லா முனிவர்களும் ஒரு மனிதன் கடைப்பிடிக்க வேண்டிய அறச்செயல்களில் பசு தொண்டையே முதன்மையானதாகவும் மேலானதாகவும் கருதினார்கள்.</p>
<p class="Text">முனிவர்களின் சீடர்களும் அவர்களது குடும்பத்தினரும் பசுக்களுக்குச் சேவை செய்வதில் பேரார்வம் கொண்டிருந்தார்கள். முனிவர்களின் பெயரையே தம் குலத்தின் கோத்திரமாகக் கொண்டார்கள். எல்லா இனத்திலும் இந்தப் பழக்கம் இன்றுவரை நிலவி வருகிறது. குருவினுடைய பசுக்களைக் காப்பாற்றுதல், துன்ப—துயரங்களை விலக்குதல், மனமுவந்து தொண்டு செய்தல் என்பதைச் சூசிப்பிக்கும் சொல்லாக ‘கோத்ரம்’ என்ற வார்த்தை விளக்குகிறது. (கோ = பசு; த்ர = காப்பாற்றுதல்) இதனால், பாரதம் முழுவதிலும் பசு பக்தர்களும், சேவை விரதம் கொண்டவர்களும் நிரம்பியிருந்தார்கள். அதனால், நாடு முழுவதும் சௌக்கியம், அமைதி, ஞானம், அறிவு, நல்லுணர்வு, தாவரச் செழிப்பு, பொருட்செல்வம் ஆகியவையும் பொன்—நவரத்தினங்களும் நிறைவாக இருந்தன. இவ்விதமாக, கோசேவையின் பயனாக, பாரதம் அகில உலகத்துக்கே ஆசானாக விளங்கும் பேற்றை நீண்ட காலம் பெற்றிருந்தது.</p>
<p class="Text">உலகத்தின்  மிகத்  தொன்மையான  வேத  ஸம்ஹிதைகள்,  பிராமண—ஆரண்யகப் பகுதிகள்,  உபநிஷதங்கள் முதலிய எல்லா வேதப் பகுதிகளிலும், பசுவின் பெருமை, பசுவைப் பாதுகாத்தல், பராமரித்தல் ஆகியவை பற்றிப் பலவித உபாயங்களைக் கூறும் இடங்கள் ஏராளமாகக் காணப்படுகின்றன. நன்மைகளை அளிக்கும் பசுக்களைப் பற்றியும் பேசப்பட்டுள்ளது. வேதங்களை விளக்க வந்த இதிகாச புராணங்களிலும் அறநூல்களிலும் பசுவின் பெருமை பற்றி நிறையத் தகவல்கள் கூறப்பட்டுள்ளன. இந்த எல்லா நூல்களிலும் பசுத் தொண்டினால் மிக மேலான நலன்களை அடைய முடியும் என்பதும், பசுவுக்குத் தீங்கு செய்வதால் மிகப்பெரிய பாவமும் துன்ப—துயரங்களும் அனுபவிக்க நேரிடும் என்றும் சொல்லப்பட்டிருக்கிறது.</p>
<p class="Text">மகாபாரதத்தின் தொடர்ச்சியான ‘விஷ்ணு தர்மம்’ என்ற பெரிய நூலில், பசுவின் பெருமை பற்றி மட்டுமே ஆய்வு செய்யப்பட்டிருக்கிறது. விஷ்ணு தர்மோத்தரம், அக்னி புராணம் முதலியவற்றிலும் இனிமையும் கவர்ச்சியும் நம்பிக்கையும் ஊட்டும் வகையில் வேத வாக்கியங்களின் விளக்கமான பசுவின் பெருமை நிரூபிக்கப்பட்டிருக்கிறது. பசுப் பெருமை பற்றிப் புராணங்களில் பலவாறாகச் சொல்லப்பட்டிருந்தாலும், அவற்றுள், ‘கோமதீ வித்யா’ என்ற மந்திர வடிவமான தோத்திரம் மிகச்சிறந்ததாகப் போற்றப்படுகிறது. அதைப் படிப்பதால் வீடு, நகரம், நாடு ஆகியவற்றில் பசுக்கள் பல மடங்கு பெருகுகின்றன. அதைப் படிப்போரின் உள்ளத்தின் துன்பங்கள் தாமாக மறைந்துவிடுகின்றன. இந்த மந்திரப் பாடல், உபநிஷத—புராண மந்திரங்களைக் காட்டிலும் மிகவும் உயர்ந்ததாகக் கூறப்பட்டிருக்கிறது. பசுக்களின் பன்மடங்கு பெருக்கத்துக்குக் காரணமாக உள்ளதால், ‘கோமதீ வித்யா’ (பசுவைப் போற்றும் மந்திரமயமான பாடல்) என்று அழைக்கப்படுகிறது.</p>
<p class="Text">பசுக்கள் பெருகினால் பால், தயிர், வெண்ணெய் முதலான உயர்ந்த பொருட்கள் பெருகும். அதனால், சௌக்கியமும் அமைதியும் ஏற்படும். இதனால், தேவதைகளும் உலகிலுள்ள அனைத்துப் பிராணிகளும் மிகவும் மனநிறைவு எய்துகின்றனர். இதைப் படிப்பவர்களுக்குக் குடும்ப வளர்ச்சியும், தெய்விக மெய்ஞ்ஞானமும் கட்டாயம் ஏற்படுகின்றன. அத்துடன் வெகு எளிதாக அவர்கள், மிகவும் உத்தமமான பகவானின் இருப்பிடமாகிய கோலோகத்தைச் சென்றடைகிறார்கள்.</p>
<p class="Text para-style-override-2">அக்னி புராணம் முதலியவற்றில் ‘கோமதீ வித்யா’ என்ற பெயரில் இந்தத் தோத்திரம் காணப்பட்டாலும், விஷ்ணுதர்மோத்தர புராணத்தில்தான் மந்திரங்களுக்குரிய தலை—இடை—கடைப் பகுதிகளின் முறையோடும் மிக விவரமாகவும் காணக் கிடைக்கிறது. மற்ற நூல்களைக் காட்டிலும் இதில் சில சுலோகங்கள் கூடுதலாக உள்ளன. ‘கோமதீ வித்யா’ என்ற இந்த மந்திரச் சுலோகங்களை முன்னுரை, பதவுரை, பொழிப்புரை, தெளிவுரை என்று விரிவாக எழுதினால், பசுவின் பெருமையைப் பற்றி ஆழமாகத் தெரிந்து கொள்ளலாம்தான். ஆனால், நூலின் விரிவஞ்சி, மூலச் சுலோகங்களும் பொதுவான உரையும் இங்கே கொடுக்கப்பட்டிருக்கின்றன——</p>
<p class="Shlok">கோ<span class="char-style-override-22">3</span>மதீம் கீர்தயிஷ்யாமி ஸர்வபாபப்ரணாஶிநீம் ।</p>
<p class="Shlok">தாம் து மே வத<span class="char-style-override-22">3</span>தோ விப்ர ஶ்ரு॒ணுஷ்வ ஸுஸமாஹித: ॥</p>
<p class="Shlok">கா<span class="char-style-override-22">3</span>வ: ஸுரப<span class="char-style-override-22">4</span>யோ நித்யம் கா<span class="char-style-override-22">3</span>வோ கு<span class="char-style-override-22">3</span>க்<span class="char-style-override-22">3</span>கு<span class="char-style-override-22">3</span>லுக<span class="char-style-override-22">3</span>ந்தி<span class="char-style-override-22">4</span>கா: ।</p>
<p class="Shlok">கா<span class="char-style-override-22">3</span>வ: ப்ரதிஷ்டா<span class="char-style-override-22">2</span> பூ<span class="char-style-override-22">4</span>தாநாம் கா<span class="char-style-override-22">3</span>வ: ஸ்வஸ்த்யயநம் பரம் ॥</p>
<p class="Shlok">அந்நமேவ பரம் கா<span class="char-style-override-22">3</span>வோ தே<span class="char-style-override-22">3</span>வாநாம் ஹவிருத்தமம் ।</p>
<p class="Shlok">பாவநம் ஸர்வபூ<span class="char-style-override-22">4</span>தாநாம் ரக்ஷந்தி ச வஹந்தி ச ॥</p>
<p class="Shlok">ஹவிஷா மந்த்ரபூதேந தர்பயந்த்யமராந்தி<span class="char-style-override-22">3</span>வி ।</p>
<p class="Shlok">ரு॒ஷீணாமக்<span class="char-style-override-22">3</span>நிஹோத்<span class="char-style-override-22">3</span>ரேஷு கா<span class="char-style-override-22">3</span>வோ ஹோமே ப்ரயோஜிதா: ॥</p>
<p class="Shlok">ஸர்வேஷாமேவ பூ<span class="char-style-override-22">4</span>தாநாம் கா<span class="char-style-override-22">3</span>வ: ஶரணமுத்தமம் ।</p>
<p class="Shlok">கா<span class="char-style-override-22">3</span>வ: பவித்ரம் பரமம் கா<span class="char-style-override-22">3</span>வோ மங்க<span class="char-style-override-22">3</span>லமுத்தமம் ॥</p>
<p class="Shlok">கா<span class="char-style-override-22">3</span>வ: ஸ்வர்க<span class="char-style-override-22">3</span>ஸ்ய ஸோபாநம் கா<span class="char-style-override-22">3</span>வோ த<span class="char-style-override-22">4</span>ந்யாஸ்ஸநாதநா: ।</p>
<p class="Shlok">(ஓம்) நமோ கோ<span class="char-style-override-22">3</span>ப்<span class="char-style-override-22">4</span>ய: ஸ்ரீமதீப்<span class="char-style-override-22">4</span>ய: ஸௌரபே<span class="char-style-override-22">4</span>யீப்<span class="char-style-override-22">4</span>ய ஏவ ச ॥</p>
<p class="Shlok">நமோ ப்<span class="char-style-override-22">3</span>ரஹ்மஸுதாப்<span class="char-style-override-22">4</span>யஸ்ஶ்ச பவித்ராப்<span class="char-style-override-22">4</span>யோ நமோ நம: ।</p>
<p class="Shlok">ப்<span class="char-style-override-22">3</span>ராஹ்மணாஶ்சைவ கா<span class="char-style-override-22">3</span>வஶ்ச குலமேகம் த்<span class="char-style-override-22">3</span>விதா<span class="char-style-override-22">4</span> ஸ்தி<span class="char-style-override-22">2</span>தம் ॥</p>
<p class="Shlok">ஏகத்ர மந்த்ராஸ்திஷ்ட<span class="char-style-override-22">2</span>ந்தி ஹவிரேகத்ர திஷ்ட<span class="char-style-override-22">2</span>தி ।</p>
<p class="Shlok">தே<span class="char-style-override-22">3</span>வப்<span class="char-style-override-22">3</span>ராஹ்மணகோ<span class="char-style-override-22">3</span>ஸாது<span class="char-style-override-22">4</span>ஸாத்<span class="char-style-override-22">4</span>வீபி<span class="char-style-override-22">4</span>: ஸகலம் ஜக<span class="char-style-override-22">3</span>த் ॥</p>
<p class="Shlok">தா<span class="char-style-override-22">4</span>ர்யதே வை ஸதா<span class="char-style-override-22">3</span> தஸ்மாத்ஸர்வே பூஜ்யதமா: ஸதா<span class="char-style-override-22">3</span> ।</p>
<p class="Shlok">யத்ர தீர்தே<span class="char-style-override-22">2</span> ஸதா<span class="char-style-override-22">3</span> கா<span class="char-style-override-22">3</span>வ: பிப<span class="char-style-override-22">3</span>ந்தி த்ரு॒ஷிதா ஜலம் ॥</p>
<p class="Shlok">உத்தரந்தி பதா<span class="char-style-override-22">2</span> யேந ஸ்தி<span class="char-style-override-22">2</span>தா தத்ர ஸரஸ்வதீ ॥</p>
<p class="Shlok">க<span class="char-style-override-22">3</span>வாம் ஹி தீர்தே<span class="char-style-override-22">2</span> வஸதீஹ க<span class="char-style-override-22">3</span>ங்கா<span class="char-style-override-22">3</span> புஷ்டிஸ்ததா<span class="char-style-override-22">2</span> தத்<span class="char-style-override-22">3</span>ரஜஸி ப்ரவ்ரு॒த்<span class="char-style-override-22">3</span>தா<span class="char-style-override-22">4</span> ।</p>
<p class="Shlok">லக்ஷ்மீ: கரோஷே ப்ரணதௌ ச த<span class="char-style-override-22">4</span>ர்மஸ்தாஸாம் ப்ரணாமம் ஸததம் ச குர்யாத் ॥</p>
<p class="Shlok-Right para-style-override-2">(விஷ்ணுதர்மோத்தரபுராணம், இரண்டாம் பகுதி, அத். 42/49—58)</p>
<p class="Text">“பசுக்கள் எப்போதும் மணமுள்ள ஊற்றின் வடிவம்; பசுக்கள் உலகின் அன்னை; மங்களமயமானவை; புண்ணியமானவை; உயர்வான மணம் கொண்டவை. அவைகள் குங்கிலியம் ஒத்த மணம் பெற்றவை. எல்லாப் பிராணிகளின் கூட்டமும் பசுக்கள்மேல்தான் நிலைபெற்றுள்ளது. அவை, எல்லாவிதமான புருஷார்த்தங்களையும் (அறம், பொருள், இன்பம், வீடு) கொடுக்கவல்லன. பசுக்கள்தாம் எல்லா வகையான உயர்ரக உணவு தானியங்களின் உற்பத்தியில் ஆதாரசக்தியாக விளங்குகின்றன; எல்லா தேவதைகளுக்கும் உரிய உணவான ஹவிஸ், புரோடாசம் முதலியவற்றின் முதன்மையான ஆக்க சக்தியாக உள்ளன. அவைகளைப் பார்ப்பது—தொடுவது முதலிய எளிய செயல்களைச் செய்பவர்கள் முற்றிலும் தூயவர்களாகவும் பாபமற்றவர்களாகவும் ஆகிவிடுகின்றனர். அவை பால், தயிர், வெண்ணெய் முதலியவற்றை அளவில்லாமல் கொடுக்கின்றன. பசுக்கள் ஈனும் கன்றுக்குட்டிகள் வளர்ந்து காளைகளாகி எல்லா வகைச் சுமைகளையும் சுமக்க வல்லனவாக ஆகிவிடுகின்றன.</p>
<p class="Text">அத்துடன் வேதமந்திரங்களால் புனிதமாக்கப்பட்ட அவிசுகளின் வழியாக, தேவலோகத்திலுள்ள தேவதைகளையும் மிகவும் திருப்தியடையச் செய்கின்றன. ரிஷி—முனிவர்கள் செய்யும் யக்ஞம், அக்னிஹோத்திரம் முதலிய வைதிகச் சடங்குகளில் அக்னியில் அவிசாகச் சொரியும் பொருட்களாகப் பால்—தயிர் ஆகியன பயன்படுகின்றன. (அதனால், அவர்கள் பசுப்பராமரிப்பில் தனித்து கவனம் செலுத்தி வந்தார்கள்.) வேறு யாருமே அடைக்கலம் கொடுக்காதபோது பசுக்கள்தாம் உலகின் எல்லாப் பிராணிகளுக்கும் அடைக்கலம் அளிக்கின்றன. புனிதமான வஸ்து என்று கருதப்படுபவைகளில் பசு தலையாயது. மேலும், சுபமான பொருட்களின் உற்பத்திக்கும் இவைகளே காரணம். தேவலோகத்தை அடைவிக்கும் நேரடி படிக்கட்டுகள், பசுக்கள். நிச்சயமாக என்றைக்குமே செல்வச் செழிப்புக்கு அடிப்படையாகவும் உள்ளன.</p>
<p class="Text">திருமகளுக்குத் தன் உடலில் இடம் கொடுத்துள்ள பசுவை நமஸ்கரிக்கிறேன். தேவலோகப் பசுவான காமதேனுவின் வழித்தோன்றல்களாகிய பசுக்களுக்கு நமஸ்காரம்; நான்முகனின் மகளாகிய பசுக்களுக்கு நமஸ்காரம். உள்ளும் புறமும் எக்காலத்திலும் புனிதமானதும், தான் இருக்கும் இடத்தைச் சுற்றி வெகுதூரம்வரை சுற்றுச்சூழலைத் தூயதாகவும் புனிதமாகவும் செய்கின்ற பசுக்களை மீண்டும் மீண்டும் வணங்குகிறேன்.</p>
<p class="Text">உண்மையில் அந்தணரும் பசுக்களும் ஒரே இனம்தான்; இருவரிடத்திலும் மிகத்தூயதான சாத்விகத் தன்மை குடிகொண்டுள்ளது. வேதியர்களிடம் வேதமந்திரங்கள் உள்ளன; பசுக்களிடம் யக்ஞங்களுக்குத் தேவையான அவிப்பொருட்கள் உள்ளன. இவ்விருவரின் மூலமாகத்தான் யக்ஞச்சடங்கு நிறைவேறி, விஷ்ணு முதலிய முழுமுதற்கடவுள்களிலிருந்து சாதாரண சராசரப் பிராணிகள் வரை மனத்திருப்தி அடைகின்றன. இவ்வுலகம், தூய சாத்விகத்தால் நிரம்பிய தேவதை, அந்தணர், பசு, சாது—மகாத்மா, கற்பு—அடக்கம்—நல்லொழுக்கம் உடைய பெண்களின் புண்ணியம் ஆகியவைகளின் அடித்தளத்தின் மீதுதான் நிற்கிறது. அதனால் இவை எல்லாம் எப்போதும் போற்றுதலுக்கும் வணக்கத்துக்கும் உரியவை. பசுக்கள் தண்ணீர் குடிக்கும் நீர்நிலைகளும், அவை கடந்து செல்லும் ஆறுகளும், கங்கை, யமுனை, சிந்து, சரஸ்வதி ஆகிய நதிகள் பாயும் புனித தீர்த்தங்களாகி விடுகின்றன.</p>
<p class="Text">பசு என்னும் புனித ஜீவனிடம் கங்கை முதலிய தீர்த்தங்களும் வசிக்கின்றன. பசுக்களின் பாததூளியில் எல்லா நன்மைகளையும் செழிக்கச் செய்யும் அறமும் ஆற்றலும் நிறைந்துள்ளன. பசுக்களின் சாணத்தில் செல்வத் திருமகள் உறைந்திருக்கிறாள். இவைகளை வணங்குவதால் நான்கு கால்களை உடைய தருமதேவதையை வணங்குவதாகிறது. எனவே, அறிவாளியானவனும் தனக்கு நலன்களைக் கோருகிறவனும் எப்போதும் பசுக்களை வணங்க வேண்டும்.”</p>
<p class="Text para-style-override-6">எல்லாத் தீர்த்தங்களுக்கும் அதிபதியான வருணனுடைய குமாரரும், புஷ்கர த்வீபத்தின் உரிமையாளரும் எல்லா சாஸ்திரங்களையும் அறிந்தவருமான பகவான் புஷ்கரர், பரசுராமரால் வேண்டிக் கொள்ளப்பட்ட பின், “எல்லாப் பாவங்களையும் அடியோடு வேரறுக்க வல்ல கோமதீ மந்திரத் தோத்திரத்தைச் சொல்லப் போகிறேன்; மனத்தை எங்கும் சிதறவிடாமல் மிகவும் கவனமாகக் கேளுங்கள்” என்று நிபந்தனை விதித்து இம்மந்திரத்தை உபதேசித்தார்.<span></span></p>


<p class="Page-Break"> </p>
<p class="Heading" id="toc_marker-25">கறவைப் பசுவைத் தேர்ந்தெடுத்தல்</p>
<p class="Sub-Heading">(செயலாளர், கோபால் சங்கம், ஷோலாபூர்)</p>
<p class="Text">நம்மில் பலருக்குப் பசுவை வைத்துப் பராமரிக்க வேண்டும் என்ற எண்ணம் உண்டு. ஆனால், நல்ல ரக பசு கிடைக்காததால், ஏதோ ஒரு பசுவை வாங்கி மிகவும் கஷ்டப்பட்டு விட்டு, கடைசியில் ‘என் அதிருஷ்டம் அவ்வளவுதான்!’ என்று அலுத்துக் கொள்கிறோம். இந்த நிலைக்குக் காரணம் என்ன? நாம் ஒரு பசுவை வாங்கும்போது, அதன் கறவை எப்படி? என்று பரிசோதிக்காமல் வாங்கிவிடுவதுதான். இந்த விஷயத்தைப் பற்றி நுணுக்கமாக நமக்கு தெரியவும் தெரியாது. இடையர்களுக்குத் தெரியும்; பரிசோதிக்கவும் தெரியும். ஆனால், குறைநிறைகளை வெளிப்படையாகச் சொல்ல மாட்டார்கள். அதனால், நாம் இது பற்றிய சில தகவல்களைக் கட்டாயம் தெரிந்து கொள்ள வேண்டும். இந்தத் துறையில் நிபுணர்களான சிலர், பசுவின் கறவைத் திறனைக் கண்டுபிடிப்பதற்காகச் சில வழிகளைக் தொகுத்திருக்கிறார்கள். இந்த விஷயத்தில் வல்லுநர்களாக உள்ளவர்களுக்கு இதில் புதிய செய்தி ஏதுமில்லாமற்போனாலும், சாதாரண மக்களுக்கு மிகவும் உதவியாக இருக்கும் என்பதால், இங்கே தொகுத்துக் கொடுத்துள்ளோம்.</p>
<p class="Left-Align">பசுவின் பக்கத்தில் நின்று ஆழ்ந்து பார்த்தல்</p>
<p class="Text">ஒரு பசுவின் அருகில் நின்று பார்த்தால், முதலில் அதன் முழு வடிவமும் தென்படும். கழுத்திலிருந்து வால் வரை நீண்டு நீளமுடையதாக இருக்க வேண்டும். முதுகு வளைந்திருக்கக் கூடாது. முதுகெலும்பு உயர்ந்து விளங்க வேண்டும். இரு பக்க உடற்பகுதியும் தனியாகத் தெரியும் அளவுக்கு வாளிப்பாக இருக்க வேண்டும். வயிற்றுப் பகுதி எவ்வளவு பெரிதாக இருக்கிறதோ, அவ்வளவுக்குப் பசுவானது தீனி எடுத்துக் கொண்டு பெருமளவுக்குப் பால் கொடுக்கும். குறைவாகத் தீனி தின்று நிறையப் பால் கொடுக்கும் பசு, இதுவரை உண்டாக்கப்படவில்லை என்பதை நினைவிற்கொள்ள வேண்டும். விலாப்பகுதி வெளியே தெரியும்படி இருந்தால், வயிற்றில் தீவனமும் நீரும் கொள்வதற்கு அதிக இடம் கிடைக்கும். பால் கொடுக்கும் பசு சதைப் பற்றுடையதாக இருக்காது. ஏனென்றால், அது சாப்பிடுவதை எல்லாம் பாலாகக் கொடுத்து விடுகிறது. ஆனால், சூல் கொண்ட பசுவுக்கு (அதாவது, கறவை நின்ற பிறகு) சத்தான தீவனம் கொடுத்தால், அது புஷ்டியாக ஆகும். அதன் உடலைக் கையால் தடவிப் பார்க்க வேண்டும். அதன் தோல் மிருதுவாகவும் மெல்லியதாகவும் இருந்தால், அது நல்ல லட்சணமாகும். தோல் தடித்திருந்தால் ரத்த ஓட்டம் சரியாக இல்லை என்று தெரிந்து கொள்ள வேண்டும். ரோமம் அடர்த்தியாக இருந்தால், இதன் பராமரிப்பு சரியாக இல்லை என்றும், உடல்நிலை சீராக இல்லை என்றும் புரிந்து கொள்ள வேண்டும்.</p>
<p class="Left-Align">முதுகின் பின்புறமாக நின்று பார்த்தல்</p>
<p class="Text">முதுகின் பின்புறமாக நின்று பார்த்தால் வயிற்றின் கொள்ளளவு தெரிய வரும். அதனுடைய புட்டம், நிதம்பம் ஆகியவற்றின் அகலம் கண்களில் படும். புட்டத்தின் அகலத்திலிருந்து கருப்பையில் கருவின் போஷாக்கு நல்லபடியாக நடந்து வருகிறது என்பதைத் தெரிந்து கொள்ளலாம். பசுவினுடைய பால் தங்கும் இடமான மடியின் புறங்களும் முலைக்காம்புகளும் இங்கிருந்து நன்றாகத் தெரியும். பசுவின் தொடைகள் செழித்தும் போதுமான இடைவெளி விட்டும் இருந்தால்தான், மடி நிறைவதற்கு வேண்டிய இடம் கிடைக்கும்.</p>
<p class="Left-Align">வயிற்றுக்குக் கீழேயிருந்து பார்த்தல்</p>
<p class="Text">பசுவின் வயிற்றில் ‘பால் கொடுக்கும் நாடி’ அமைந்திருக்கிறது. இது பால் நிறையும் மடியை நோக்கி ரத்தத்தைச் செலுத்தும் குழாய். இது எவ்வளவு நீளமாகவும் பெரிதாகவும் இருக்கிறதோ, அவ்வளவு பருமனாக மடி பெருத்து, அவ்வளவுக்குப் பால் உற்பத்தியாகும். அதனால்தான், இந்த நாடியைப் ‘பால் சுரக்கும் நாடி’ என்கிறார்கள். இது வயிற்றின் அடியில் எவ்வளவு தெளிவாகத் தெரிகின்றதோ, அவ்விதமே மடியின் மேலேயுள்ள நரம்புகள் எவ்வளவு தெளிவாகத் தெரிகின்றனவோ, அந்த அளவுக்குக் கறவை உடையது என்று தெரிந்து கொள்ள வேண்டும். மடியின் முன்பகுதியையும் இங்கிருந்து பார்க்க வேண்டும். மடி பருத்தும், வயிற்றுக்கு இணையாகவும் இருக்க வேண்டும். தொங்கிக் கொண்டும், கொழுத்தும் இருக்கக் கூடாது. நரம்புகள் தெளிவாகக் காணப்பட வேண்டும். முன்னும் பின்னும் இரு புறங்களிலும் மடி, பசுவின் வயிற்றுடன் ஒட்டியதாக இருக்க வேண்டும். நான்கு முலைக்காம்புகளும் ஒரே மாதிரியாக செழித்தும் நிறைந்தும் இருக்க வேண்டும். மிக மெல்லிய காம்புகளாக இருந்தால், கையால் பிடிக்கக்கூட முடியாத போது பால் எப்படிக் கறப்பது? மற்ற எல்லா லட்சணங்களைக் காட்டிலும், மடி—முலைக்காம்புகள் ஆய்வில் அதிகக் கவனம் செலுத்த வேண்டும்.</p>
<p class="Left-Align">பசுவின் முன்னால் நின்று பார்த்தல்</p>
<p class="Text">முன்னால் நின்றால் பசுவின் முகம் நன்றாகப் பார்வையில் படும். அதனுடைய தாடையும் முகவாயும் அகலமாக இருக்க வேண்டும்; கண்கள் நீர்ப்பசை உடையனவாக இருக்க வேண்டும். பசு சாதுவான பிராணியா, இல்லையா? என்பதை அதன் முகத்தைப் பார்த்தே தெரிந்து கொண்டுவிடலாம். பற்களிலிருந்து அதன் வயதைத் தோராயமாகக் கண்டுபிடித்து விடலாம். பசுவின் கீழ்த்தாடையில் எட்டுப் பற்கள் இருக்கும்; இரண்டு வருஷங்களுக்குப் பிறகு, நடுவிலுள்ள இரண்டு இளம்பற்கள் விழுந்து, உறுதியான இரண்டு பெரிய பற்கள் முளைக்கின்றன. இப்படி ஆண்டுதோறும் இரண்டு—இரண்டு பற்களாக விழுந்து, புதிய பற்கள் தோன்றுகின்றன. நான்கைந்து ஆண்டுகளுக்குப் பிறகு முதுமையடைந்து பசு இளைக்க ஆரம்பிக்கிறது. அதனால், பற்கள் தேய்ந்து வரிசை தப்பி விடுகின்றன. பசுவின் மேல்தாடையில் பற்கள் இருப்பதில்லை. வைக்கோல், புல் முதலியவற்றைக் கீழ்வரிசைப் பற்களால் பிடுங்கி வயிற்றுக்குள் தள்ளி விடுகிறது. பின்னர், கடைவாய் பற்களினால் சாவகாசமாக அசை போடுகிறது.</p>
<p class="Text">பசுவின் காதுகள் கொஞ்சம் மஞ்சள் கலந்ததாக இருந்தால், ‘நிறைய பால் தரும் பசு’ என்று கண்டு கொள்ளலாம். அத்துடன் அந்தப் பசுவின் பாலில் வெண்ணெய்ச் சத்து அதிகமாக இருக்கும். கழுத்தின் தொங்கு சதை மெலியதாக இருக்க வேண்டும். அப்படி இருந்தால்தான் காற்றைச் சுவாசிப்பது எளிதாக இருக்கும்; பசு நோயற்றதாகவும் இருக்கும்; அதன் முன்புறம் நின்று பார்க்கும்போது வயிற்றின் சுற்றளவும் நன்றாகத் தெரியும். பின்னங்கால்களைப் போல முன்னங்கால்களும் இடம் விட்டு போதுமான தூரத்தில் இருக்க வேண்டும்.</p>
<p class="Left-Align">முதுகின் மேலிருந்து கீழ்நோக்கிப் பார்த்தல்</p>
<p class="Text">முதுகுப்புறத்திலிருந்து கீழாகப் பார்த்தால், பசுவின் வயிற்றின் முழுவடிவமும் புட்டமும் காணக் கிடைக்கும். மாட்டின் பின்பாகம் சரிவாக இருக்கக் கூடாது. கறவை மாட்டை வாங்குவதானால், இடைவெளி விடாமல் மூன்று—நான்கு தடவைகள், தானே பாலைக் கறந்து பார்க்க வேண்டும். பால் கறக்கும் போது பால்பாத்திரத்தில் பால் விழும் போது உண்டாகும் சப்தத்திலிருந்தும்கூட, நிறையப் பால் கொடுக்கக்கூடிய பசுவா, இல்லையா? என்பதைக் கண்டுபிடித்து விடலாம். பசுவின் மடியில் பால் நிறைய இருந்தால், பாத்திரத்தில் பால் விழும்போது பலமான சப்தம் ஏற்படும். பால் அதிகமாக இல்லாவிட்டால் பால் மெலிந்தும் அதிக சப்தமில்லாமலும் விழும்.</p>
<p class="Text">மேற்கத்திய முறையில் பசுவைப் பரிசோதனை செய்வதற்கு வேறொரு முறை இருக்கிறது.</p>
<p class="Text">1. முதுகின் மேலிருந்து பார்க்கும்போது, பசுவின் உடல் கழுத்திலிருந்து பின்பகுதி வரை, இருபுறமும் அகலமாகவே இருந்தால், அது நல்ல லட்சணம். இப்படிப்பட்ட பசுவின் வயிறும் குடலும் முழுமையாக வளர்ச்சி அடைந்துள்ளன என்று அறிந்து கொள்ளலாம். அது வயிறார உணவு உண்ணவும் ஜீரணிக்கவும் முடியும்.</p>
<p class="Text">2. பக்கத்தில் நின்று பார்க்கும்போது, கழுத்திலிருந்து வால் வரையிலான பாகம் மேலுயர்ந்தும், கழுத்துத் தாடையிலிருந்து மடி வரையிலான பகுதி இறக்கமானதாகவும் இருக்க வேண்டும். இவ்விதமான பசுக்களின் மடி பெரிதாக இருக்கும். இதுபோலவே, கருப்பையில் கரு வளர்வதற்குப் போதுமான இடம் கிடைக்கும்; அதனால் கன்று வலுவுடையதாகிறது.</p>
<p class="Text">3. எதிரில் நின்று பார்க்கும்போது, மாட்டின் உடலின் இருபுறமும், மேலிருந்து கீழாக அகலமாகக் காணப்பட வேண்டும். அப்படியிருந்தால், பசுவின் கருவறைப் பகுதியும் இதயமும் முழுமையாக விரிவடைந்தும் பலமாகவும் இருப்பதாகக் கொள்ளலாம்.</p>
<p class="Text para-style-override-6">சுருக்கமாகச் சொன்னால், மேற்பகுதியிலிருந்து, பக்கவாட்டிலிருந்து, எதிரிலிருந்து ஆக எந்தக் கோணத்திலிருந்து பார்த்தாலும் முப்பட்டை ஆப்பைப் போல, ஒரு புறத்திலிருந்து மறுபுறம் வரை நுணுக்கமாகத் தெரிய வேண்டும். பசுவினுடைய தோற்றத்துக்கு ஏற்றபடிதான் அதன் பால்வளம் இருக்கும்.<span></span></p>


<p class="Page-Break"> </p>
<p class="Heading" id="toc_marker-26">பசுவின் பால்வளத்தைப் பெருக்குவதற்கான வழிகள்</p>
<p class="Text para-style-override-2">	1. தினந்தோறும் பச்சைப் புல்லை வயிறாரப் போட வேண்டும்.</p>
<p class="Text para-style-override-2">	2. பாலைக் கறந்து, அதற்கே ஊட்ட வேண்டும்.</p>
<p class="Text para-style-override-2">	3. ஒரு பங்கு வெல்லத்துடன், மூன்று பங்கு பார்லியைச் சேர்த்துப் பக்குவம் செய்து ஊட்ட வேண்டும்.</p>
<p class="Text para-style-override-2">	4. முட்டைகோஸ் கீரையைத் தீவனமாகக் கொடுக்க வேண்டும்.</p>
<p class="Text para-style-override-2">	5. பப்பாளிப்பழம், பப்பாளி இலையை அரைத்து வெல்லத்துடன் கலந்து கொடுக்கலாம்.</p>
<p class="Text para-style-override-2">	6. இலுப்பைப்பூ, புல், வெல்லம் ஆகியவற்றை நீரில் கரைத்துக் கொடுக்க வேண்டும்.</p>
<p class="Text para-style-override-2">	7. கரும்புத் துண்டு மற்றும் கரும்பு சக்கையையும் கொடுக்கலாம்.</p>
<p class="Text para-style-override-2">	8. ஆளிவிதைப் பிண்ணாக்கு, ஊற வைத்த பட்டாணி கொடுக்கலாம்.</p>
<p class="Text para-style-override-2">	9. கிஸாரிப் பருப்போடு கோதுமையைக் கொதிக்க வைத்துக் கொடுக்கலாம்.</p>
<p class="Text para-style-override-2">	10. கொள்ளு தானியத்தை நன்றாக வேக வைத்து அல்லது இரவு முழுவதும் ஊற வைத்துக் கொடுக்கலாம்.</p>
<p class="Text para-style-override-2">	11. வெல்லத்தையும் கடுகையும் கலந்து கொடுக்கலாம்.</p>
<p class="Text para-style-override-2">	12. நெய், மைதா, வெல்லம் ஆகியவற்றைச் சேர்த்து வேக வைத்துக் கொடுத்தால், பால் உற்பத்தி அதிகமாகிறது.</p>
<p class="Text para-style-override-2">	13. விதையுள்ள வாழைப்பழமும் அரிசியும் கலந்து வேக வைத்துக் கொடுத்தல்.</p>
<p class="Text para-style-override-2">	14. வில்வப் பழத்தையோ, காயையோ வேக வைத்துக் கொடுத்தல்.</p>
<p class="Text para-style-override-2">	15. பலாசப் பூ, இலுப்பைப் பூ கொடுத்தல்.</p>
<p class="Text para-style-override-2">	16. உளுந்துக் குருணை அரைக்கிலோ, உப்பு நூறு கிராம், மஞ்சள் ஐம்பது கிராம், திப்பிலிப் பொடி ஐம்பது கிராம் — இவைகளைத் தண்ணீரில் கொதிக்க வைக்க வேண்டும். அதில், கால் பங்கு வெல்லம் சேர்த்து, சற்று சூடாக இருக்கும்போதே, கன்று ஈன்ற மூன்றாம் நாளில், சாயங்கால நேரத்தில் உணவாகக் கொடுத்தால், பால் நன்றாகப் பெருகும்.</p>
<p class="Text para-style-override-2">	17. சுரைக்காய், சுரைக் கொடியின் இலை — இவைகளைக் கொடுப்பதாலும் பால் பெருகுகிறது.</p>
<p class="Text para-style-override-2">	18. சீரகம் 200மிலி., உப்பு 200மிலி., சோம்பு 200மிலி., லவங்கம் 80மிலி., வெண்சந்தனம் 40மிலி., படிகாரம் 20மிலி., பொட்டாசியம் நைட்ரேட் 40மிலி என்ற விகிதத்தில் கலந்து வைத்துக் கொண்டு, காலை—மாலை ஆகிய இரு வேளைகளிலும் தீவனத்துடன் ஒரு கைப்பிடியளவு சேர்த்துக் கொடுப்பதாலும் பால் அதிகரிக்கிறது.</p>
<p class="Text para-style-override-2">	19. மூங்கில் இலையை வேக வைத்து, ஓமமும் உப்பும் சேர்த்துக் கொடுக்கலாம்.</p>
<p class="Text para-style-override-2">	20. ஈன்ற பிறகு, பால் சுரக்காமல் மடி இறுகிப் போயிருந்தால், முலைக்காம்புகளை ஆமணக்கு இலையினால் ஒத்தடம் கொடுக்க வேண்டும்.</p>
<p class="Text para-style-override-11">	21. அதிகமாகப் பால் கொடுக்கும் இனத்தைச் சேர்ந்த பசு ஈன்ற காளையுடன் சேர்த்து சினைப்படுத்துவதன் மூலம், ஈன்ற பின் பசுவிடமிருந்து அதிக அளவு பாலைப் பெறலாம். தகுந்த காளையைத் தேர்ந்தெடுப்பதுதான், நிறையப் பால் உற்பத்திக்கான சிறந்த வழி.<span class="char-style-override-3"></span></p>


<p class="Page-Break"> </p>
<p class="First-End-Page-text" id="toc_marker-27">கடைசி பக்கம்</p>


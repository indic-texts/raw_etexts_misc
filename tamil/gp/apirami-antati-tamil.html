
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீதுர்காயை நம: ॥</p>
<p class="Title-Page---Top-heading">அபிராமி பட்டர் அருளிய</p>
<p class="Title-Page---Book-Name">அபிராமி அந்தாதி</p>
<p class="Title-Page---Book-Name-Hindi" xml:lang="hi-IN">अपिरामि अन्ताति – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீதுர்காயை நம: ॥</p>
<p class="Heading" id="toc_marker-2">அபிராமி அந்தாதி</p>
<p class="Sub-Heading">(அபிராமி பட்டர் அருளியது)</p>
<p class="Sub-Title">காப்பு</p>
<p class="Shlok">தாரமர் கொன்றையும் சண்பகமாலையும் சாத்தும் தில்லை</p>
<p class="Shlok">ஊரர்தம் பாகத்து உமைமைந்தனே உலகேழும் பெற்ற</p>
<p class="Shlok">சீரபி ராமி அந்தாதிஎப் போதும்என் சிந்தையுள்ளே</p>
<p class="Shlok-1">காரமர் மேனிக் கணபதி யேநிற்கக் கட்டுரையே.</p>
<p class="Sub-Title"><span class="char-style-override-3">நூல்</span></p>
<p class="Shlok">உதிக்கின்ற செங்கதிர் உச்சித் திலக முணர்வுடையோர்</p>
<p class="Shlok">மதிக்கின்ற மாணிக்கம் மாதுளம் போது மலர்க்கமலை</p>
<p class="Shlok">துதிக்கின்ற மின்கொடி மென்கடிக் குங்கும தோயமென்ன</p>
<p class="Shlok-1">விதிக்கின்ற மேனி அபிராமி யென்றன் விழுத்துணையே. 1</p>
<p class="Shlok">துணையும் தொழுந்தெய்வ மும்பெற்ற தாயும் சுருதிகளின்</p>
<p class="Shlok">பணையும் கொழுந்தும் பதிகொண்ட வேரும் பனிமலர்ப்பூங்</p>
<p class="Shlok">கணையும் கருப்புச் சிலையுமென் பாசாங் குசமும்கையில்</p>
<p class="Shlok-1">அணையும் திரிபுர சுந்தரி யாவது அறிந்தனமே. 2</p>
<p class="Shlok">அறிந்தேன் எவருமறியா மறையை அறிந்து கொண்டு</p>
<p class="Shlok">செறிந்தேன் உனது திருவடிக் கேதிரு வேவெருவிப்</p>
<p class="Shlok">பிறிந்தேன் நின் அன்பர் பெருமை எண்ணாத கருமநெஞ்சால்</p>
<p class="Shlok-1">மறிந்தே விழு நரகுக்கு உறவாய மனிதரையே. 3</p>
<p class="Shlok">மனிதரும் தேவரும் மாயா முனிவரும் வந்துசென்னி</p>
<p class="Shlok">குனிதரும் சேவடிக் கோமள மேகொன்றை வார்சடைமேல்</p>
<p class="Shlok">பனிதருந் திங்களும் பாம்பும் பகீரதி யும்படைத்த</p>
<p class="Shlok-1">புனிதரும் நீயுமென் புந்தியெந் நாளும் பொருந்துகவே. 4</p>
<p class="Shlok">பொருந்திய முப்புரை செப்புரை செய்யும் புணர்முலையால்</p>
<p class="Shlok">வருந்திய வஞ்சி மருங்குல் மனோன்மணி வார்சடையோன்</p>
<p class="Shlok">அருந்திய நஞ்சுஅமு தாக்கிய அம்பிகை அம்புயமேல்</p>
<p class="Shlok-1">திருந்திய சுந்தரி அந்தரி பாதம்என் சென்னியதே. 5</p>
<p class="Shlok">சென்னிய துன்பொன் திருவடித் தாமரை சிந்தையுள்ளே</p>
<p class="Shlok">மன்னியது உன்திரு மந்திரம் சிந்துர வண்ணப்பெண்ணே</p>
<p class="Shlok">முன்னிய நின்அடி யாருடன் கூடி முறைமுறையே</p>
<p class="Shlok-1">பன்னியது என்றும்உன் றன்பர மாகம பத்ததியே. 6</p>
<p class="Shlok">ததியுறு மத்திற் சுழலுமென் னாவி தளர்விலதோர்</p>
<p class="Shlok">கதியுறு வண்ணம் கருதுகண் டாய்கம லாலயனும்</p>
<p class="Shlok">மதியுறு வேணி மகிழ்நனும் மாலும் வணங்கியென்றும்</p>
<p class="Shlok-1">துதியுறு சேவடி யாய்சிந்து ரானன சுந்தரியே. 7</p>
<p class="Shlok">சுந்தரி எந்தை துணைவிஎன் பாசத்தொடரை எல்லாம்</p>
<p class="Shlok">வந்தரி சிந்துர வண்ணத்தி னாள்மகி டன்தலைமேல்</p>
<p class="Shlok">அந்தரி நீலி அழியாத கன்னிகை ஆரணத்தோன்</p>
<p class="Shlok-1">சுந்தரி கைத்தலத் தாள்மலர்த் தாள்என் கருத்தனவே. 8</p>
<p class="Shlok">கருத்தன எந்தைதன் கண்ணன வண்ணக் கனகவெற்பிற்</p>
<p class="Shlok">பெருத்தன பால்அழும் பிள்ளைக்கு நல்கின பேரருள்கூர்</p>
<p class="Shlok">திருத்தன பாரமும் ஆரமும் செங்கைச் சிலையும்அம்பும்</p>
<p class="Shlok-1">முருத்தன மூரலும் நீயும்அம்மே வந்தென் முன்நிற்கவே. 9</p>
<p class="Shlok">நின்றும் இருந்தும் கிடந்தும் நடந்தும் நினைப்பதுஉன்னை</p>
<p class="Shlok">என்றும் வணங்குவது உன்மலர்த் தாள்எழு தாமரையின்</p>
<p class="Shlok">ஒன்றும் அரும்பொரு ளேஅரு ளேஉமை யேஇமயத்து</p>
<p class="Shlok-1">அன்றும் பிறந்தவ ளேஅழி யாமுத்தி ஆனந்தமே. 10</p>
<p class="Shlok">ஆனந்த மாய்என் அறிவாய் நிறைந்த அமுதமுமாய்</p>
<p class="Shlok">வானந்த மான வடிவுடையாள் மறை நான்கினுக்கும்</p>
<p class="Shlok">தானந்த மான சரணார விந்தம் தவளநிறக்</p>
<p class="Shlok-1">கானந்தம் ஆடரங் காம்எம்பி ரான்முடிக் கண்ணியதே. 11</p>
<p class="Shlok">கண்ணியது உன்புகழ் கற்பதுஉன் நாமம் கசிந்துபத்தி</p>
<p class="Shlok">பண்ணியது உன்இரு பாதாம் புயத்தில் பகல்இரவா</p>
<p class="Shlok">நண்ணியது உன்னை நயந்தோர் அவையத்து நான்முன்செய்த</p>
<p class="Shlok-1">புண்ணியம் ஏதுஎன் அம்மேபுவி ஏழையும் பூத்தவளே. 12</p>
<p class="Shlok">பூத்தவ ளேபுவ னம்பதி னான்கையும் பூத்தவண்ணம்</p>
<p class="Shlok">காத்தவ ளேபின் கரந்தவ ளேகறைக் கண்டனுக்கு</p>
<p class="Shlok">மூத்தவ ளேஎன்றும் மூவா முகுந்தற்கு இளையவளே</p>
<p class="Shlok-1">மாத்தவ ளேஉன்னை அன்றிமற்றோர் தெய்வம் வந்திப்பதே. 13</p>
<p class="Shlok">வந்திப் பவர்உன்னை வானவர் தானவர் ஆனவர்கள்</p>
<p class="Shlok">சிந்திப் பவர்நல் திசைமுகர் நாரணர் சிந்தையுள்ளே</p>
<p class="Shlok">பந்திப் பவர்அழியாப் பரமானந்தர் பாரில் உன்னைச்</p>
<p class="Shlok-1">சந்திப் பவர்க்குஎளி தாம்எம்பி ராட்டிநின் தண்ணளியே. 14</p>
<p class="Shlok">தண்ணளிக் கென்றுமுன் னேபலகோடி தவங்கள் செய்தார்</p>
<p class="Shlok">மண்ணளிக் கும்செல்வ மோபெறு வார்மதி வானவர்தம்</p>
<p class="Shlok">விண்ணளிக் கும்செல்வ மும்அழியா முத்தி வீடுமன்றோ</p>
<p class="Shlok-1">பண்ணளிக் கும்சொல் பரிமள யாமனைப் பைங்கிளியே. 15</p>
<p class="Shlok">கிளியே கிளைஞர் மனத்தே கிடந்து கிளர்ந்தொளிரும்</p>
<p class="Shlok">ஒளியே ஒளிரும் ஒளிக்கிடமே எண்ணில் ஒன்றுமில்லா</p>
<p class="Shlok">வெளியே வெளிமுதல் பூதங்களாகி விரிந்த அம்மே</p>
<p class="Shlok-1">அளியே னறிவள விற்குஅள வானது அதிசயமே. 16</p>
<p class="Shlok">அதிசய மானவடி வுடையாள் அரவிந்த மெல்லாம்</p>
<p class="Shlok">துதிசய ஆனன சுந்தரவல்லி துணை இரதி</p>
<p class="Shlok">பதிசய மானது அபசயமாக முன் பார்த்தவர்தம்</p>
<p class="Shlok-1">மதிசய மாகவன்றோ வாம பாகத்தை வல்வியதே. 17</p>
<p class="Shlok">வவ்விய பாகத்து இறைவரும் நீயும் மகிழ்ந்திருக்கும்</p>
<p class="Shlok">செவ்வியும் உங்கள் திருமணக் கோலமும் சிந்தையுள்ளே</p>
<p class="Shlok">அவ்வியம் தீர்த்தென்னை ஆண்டபொற் பாதமும் ஆகிவந்து</p>
<p class="Shlok-1">வெவ்விய காலன்என் மேல்வரும் போதுவெளி நிற்கவே. 18</p>
<p class="Shlok">வெளிநின்ற நின்திரு மேனியைப் பார்த்தென் விழியும்நெஞ்சும்</p>
<p class="Shlok">களிநின்ற வெள்ளம் கரைகண்ட தில்லை கருத்தினுள்ளே</p>
<p class="Shlok">தெளிநின்ற ஞானம் திகழ்கின்ற தென்ன திருவுளமோ</p>
<p class="Shlok-1">ஒளிநின்ற கோணங்கள் ஒன்பதும் மேவி உறைபவளே. 19</p>
<p class="Shlok">உறைகின்ற நின்திருக் கோயிலின் கேள்வ ரொருபக்கமோ</p>
<p class="Shlok">அறைகின்ற நான்மறை யின்அடி யோமுடி யோவமுதம்</p>
<p class="Shlok">நிறைகின்ற வெண்திங்க ளோகஞ்சமோ என்றன் நெஞ்சகமோ</p>
<p class="Shlok-1">மறைகின்ற வாரிதி யோபூர ணாசல மங்கலையே. 20</p>
<p class="Shlok">மங்கலை செங்கல சம்முலை யாள்மலை யாள்வருணச்</p>
<p class="Shlok">சங்கலை செங்கைச் சகலகலா மயில்தாவு கங்கை</p>
<p class="Shlok">பொங்கலை தங்கும் புரிசடை யோன்புடை யாள்உடையாள்</p>
<p class="Shlok-1">பிங்கலை நீலிசெய் யாள்வெளி யாள்பசும் பெண்கொடியே. 21</p>
<p class="Shlok">கொடியே இளவஞ்சிக் கொம்பே எனக்குவம்பே பழுத்த</p>
<p class="Shlok">படியே மறையின் பரிமளமே பனிமால் இமயப்</p>
<p class="Shlok">பிடியே பிரமன் முதலாய தேவரைப் பெற்றஅம்மே</p>
<p class="Shlok-1">அடியேன் இறந்திங்கு இனிப்பிற வாமல்வந்து ஆண்டுகொள்ளே. 22</p>
<p class="Shlok">கொள்ளேன் மனத்தில்நின் கோலமல் லாதன்பர் கூட்டந்தன்னை</p>
<p class="Shlok">விள்ளேன் பரசம யம்விரும் பேன்வியன் மூவுலகுக்கு</p>
<p class="Shlok">உள்ளே அனைத்தினுக் கும்புறம்பே உள்ளத்தே விளைந்த</p>
<p class="Shlok-1">கள்ளே களிக்கும் களியே அளியஎன் கண்மணியே. 23</p>
<p class="Shlok">மணியே மணியி னொளியே யொளிரும் மணிபுனைந்த</p>
<p class="Shlok">அணியே அணியும் அணிக்கழ கேயணு காதவர்க்குப்</p>
<p class="Shlok">பிணியே பிணிக்கு மருந்தே அமரர் பெருவிருந்தே</p>
<p class="Shlok-1">பணியே னொருவரை நின்பத்ம பாதம் பணிந்தபின்னே. 24</p>
<p class="Shlok">பின்னே திரிந்துன் னடியாரைப் பேணிப் பிறப்பறுக்க</p>
<p class="Shlok">முன்னே தவங்கள் முயன்றுகொண் டேன்முதன் மூவருக்கும்</p>
<p class="Shlok">அன்னே உலகுக்கு அபிராமி என்னும் அருமருந்தே</p>
<p class="Shlok-1">என்னே இனியுன்னை யான்மற வாமல்நின் றேத்துவனே. 25</p>
<p class="Shlok">ஏத்தும் அடியவர் ஈரேழு உலகினையும் படைத்தும்</p>
<p class="Shlok">காத்தும் அழித்தும் திரிபவ ராம்கமழ் பூங்கடம்பு</p>
<p class="Shlok">சாத்தும் குழலணங்கே மணம் நாறும்நின் தாளிணைக்கென்</p>
<p class="Shlok-1">நாத்தங்கு புன்மொழி ஏறியவாறு நகையுடைத்தே. 26</p>
<p class="Shlok">உடைத்தனை வஞ்சப் பிறவியை உள்ளம் உருகுமன்பு</p>
<p class="Shlok">படைத்தனை பத்மபதயுகம் சூடும் பணி எனக்கே</p>
<p class="Shlok">அடைத்தனை நெஞ்சத்தழுக்கை எல்லாம் நின்அருட் புனலால்</p>
<p class="Shlok-1">துடைத்தனை சுந்தரி நின்அருள் ஏதென்று சொல்லுவதே. 27</p>
<p class="Shlok">சொல்லும் பொருளும் என நடமாடும் துணைவருடன்</p>
<p class="Shlok">புல்லும் பரிமளப் பூங்கொடி யேநின் புதுமலர்த்தாள்</p>
<p class="Shlok">அல்லும் பகலும் தொழும் அவர்க்கே அழியாஅரசும்</p>
<p class="Shlok-1">செல்லும் தவநெறி யும்சிவ லோகமும் சித்திக்குமே. 28</p>
<p class="Shlok">சித்தியும் சித்தி தரும்தெய்வ மாகித் திகழும்பரா</p>
<p class="Shlok">சத்தியும் சத்தி தழைக்கும் சிவமும் தவம்முயல்வார்</p>
<p class="Shlok">முத்தியும் முத்திக்கு வித்தும் வித்தாகி முளைத்தெழுந்த</p>
<p class="Shlok-1">புத்தியும் புத்தியின் உள்ளே புரக்கும் புரத்தையன்றே. 29</p>
<p class="Shlok">அன்றே தடுத்தென்னை ஆண்டுகொண்டாய் கொண்டதல்ல என்கை</p>
<p class="Shlok">நன்றே உனக்கினி நான்என் செயினும் நடுக்கடலுள்</p>
<p class="Shlok">சென்றே விழினும் கரையேற்றுகை நின் திருவுளமே</p>
<p class="Shlok-1">ஒன்றே பலஉரு வேஅரு வேஎன் உமையவளே. 30</p>
<p class="Shlok">உமையும் உமையொரு பாகரும்ஏக உருவில் வந்திங்கு</p>
<p class="Shlok">எமையும் தமக்கன்பு செய்ய வைத்தார்இனி எண்ணுதற்குச்</p>
<p class="Shlok">சமையங்களும் இல்லை ஈன்றெடுப்பாள் ஒருதாயும் இல்லை</p>
<p class="Shlok-1">அமையும் அமையுறு தோளியர் மேல்வைத்த ஆசையுமே. 31</p>
<p class="Shlok">ஆசைக் கடலில் அகப்பட்டு அருளற்ற அந்தகன்கைப்</p>
<p class="Shlok">பாசத்தில் அல்லல்பட இருந்தேனை நின்பாதம் என்னும்</p>
<p class="Shlok">வாசக்கமலம் தலைமேல் வலியவைத்து ஆண்டுகொண்ட</p>
<p class="Shlok-1">நேசத்தை என்சொல்லு வேன்ஈசர் பாகத்து நேரிழையே. 32</p>
<p class="Shlok">இழைக்கும் வினைவழி யேஅடுங் காலன்எனை நடுங்க</p>
<p class="Shlok">அழைக்கும் பொழுதுவந்து அஞ்சல்என்பாய் அத்தர் சித்தர்எல்லாம்</p>
<p class="Shlok">குழைக்கும் களபக் குவிமுலை யாமளைக் கோமளமே</p>
<p class="Shlok-1">உழைக்கும் பொழுதுஉன்னை யேஅன்னையே என்பன் ஓடிவந்தே. 33</p>
<p class="Shlok">வந்தே சரணம் புகும்அடி யாருக்கு வானுலகம்</p>
<p class="Shlok">தந்தே பரிவோடு தான்போய் இருக்கும் சதுர்முகமும்</p>
<p class="Shlok">பைந்தேன் அலங்கல் பருமணி ஆகமும் பாகமும்பொன்</p>
<p class="Shlok-1">செந்தேன் மலரும் அலர்கதிர் ஞாயிறும் திங்களுமே. 34</p>
<p class="Shlok">திங்கட் பகவின் மணம்நாறுஞ் சீறடி சென்னிவைக்க</p>
<p class="Shlok">எங்கட்கு ஒருதவம் எய்தியவா எண்ணிறந்த விண்ணோர்</p>
<p class="Shlok">தங்கட்கும் இந்தத் தவமெய்து மோதரங் கக்கடலுள்</p>
<p class="Shlok-1">வெங்கட் பணியணை மேல்துயில் கூடும் விழுப்பொருளே. 35</p>
<p class="Shlok">பொருளே பொருள்முடிக் கும்போக மேஅரும் போகம்செய்யும்</p>
<p class="Shlok">மருளே மருளில் வந்தெருளே என்மனத்து வஞ்சத்து</p>
<p class="Shlok">இருளேது மின்றி ஒளிவெளியாகி இருக்கும் உன்றன்</p>
<p class="Shlok-1">அருளேது அறிகின்றி லேன்அம்பு யாதனத்து அம்பிகையே. 36</p>
<p class="Shlok">கைக்கே அணிவது கன்னலும் பூவும் கமலம்அன்ன</p>
<p class="Shlok">மெய்க்கே அணிவது வெண்முத்து மாலைவிட அரவின்</p>
<p class="Shlok">பைக்கே அணிவது பன்மணிக்கோவையும் பட்டும் எட்டுத்</p>
<p class="Shlok-1">திக்கே அணியும் திருவுடையானிடம் சேர்பவளே. 37</p>
<p class="Shlok">பவளக்கொடியில் பழுத்த செவ்வாயும் பனிமுறுவல்</p>
<p class="Shlok">தவளத் திருநகையும் துணையா எங்கள் சங்கரனைத்</p>
<p class="Shlok">துவளப் பொருது துடியிடை சாய்க்கும் துணைமுலையாள்</p>
<p class="Shlok-1">அவளைப் பணிமின் கண்டீர் அமராவதி ஆளுகைக்கே. 38</p>
<p class="Shlok">ஆளுகைக்கு உன்றன் அடித்தா மரைகளுண்டு அந்தகன்பால்</p>
<p class="Shlok">மீளுகைக்கு உன்றன் விழியின் கடையுண்டு மேல்இவற்றின்</p>
<p class="Shlok">மூளுகைக்கு என்குறை நின்குறை யேஅன்று முப்புரங்கள்</p>
<p class="Shlok-1">மாளுகைக்கு அம்பு தொடுத்தவில் லான்பங்கில் வாணுதலே. 39</p>
<p class="Shlok">வாணுதற் கண்ணியை விண்ணவர் யாவரும் வந்திறைஞ்சிப்</p>
<p class="Shlok">பேணுதற் கெண்ணிய எம்பெருமாட்டியைப் பேதை நெஞ்சில்</p>
<p class="Shlok">காணுதற் கண்ணியள் அல்லாத கன்னியைக் காணும்அன்பு</p>
<p class="Shlok-1">பூணுதற் கெண்ணிய எண்ணமன்றோ முன்செய் புண்ணியமே. 40</p>
<p class="Shlok">புண்ணியம் செய்தன மேமன மேபுதுப் பூங்குவளைக்</p>
<p class="Shlok">கண்ணியம் செய்ய கணவரும் கூடிநம் காரணத்தால்</p>
<p class="Shlok">நண்ணியிங் கேவந்து தம்அடியார் கள்நடு விருக்கப்</p>
<p class="Shlok-1">பண்ணிநம் சென்னியின் மேல்பத்ம பாதம் பதித்திடவே. 41</p>
<p class="Shlok">இடங்கொண்டு விம்மி இணைகொண்டு இறுகி இளகிமுத்து</p>
<p class="Shlok">வடங்கொண்ட கொங்கை மலைகொண்டு இறைவர்வலிய நெஞ்சை</p>
<p class="Shlok">நடங்கொண்ட கொள்கை நலங்கொண்ட நாயகி நல்லரவின்</p>
<p class="Shlok-1">படங்கொண்ட அல்குல் பனிமொழி வேதப் பரிபுரையே. 42</p>
<p class="Shlok">பரிபுரச் சீறடிப் பாசாங் குசைபஞ்ச பாணியின்சொல்</p>
<p class="Shlok">திரிபுர சுந்தரி சிந்தூர மேனியள் தீமைநெஞ்சில்</p>
<p class="Shlok">புரிபுர வஞ்சரை அஞ்சக் குனிபொருப் புச்சிலைக்கை</p>
<p class="Shlok-1">எரிபுரை மேனி இறைவர்செம் பாகத் திருந்தவளே. 43</p>
<p class="Shlok">தவளே இவள்எங்கள் சங்கர னார்மனை மங்கலமாம்</p>
<p class="Shlok">அவளே அவர்தமக்கு அன்னையும் ஆயினள் ஆகையினால்</p>
<p class="Shlok">இவளே கடவுளர் யாவர்க்கும் மேலை இறைவியுமாம்</p>
<p class="Shlok-1">துவளேன் இனியொரு தெய்வம்உண்டாக மெய்த்தொண்டு செய்தே. 44</p>
<p class="Shlok">தொண்டு செய்யாது நின்பாதம் தொழாது துணிந்திச்சையே</p>
<p class="Shlok">பண்டு செய்தார் உளரோ இலரோஅப் பரிசடியேன்</p>
<p class="Shlok">கண்டு செய்தால்அது கைதவ மோஅன்றிச் செய்தவமோ</p>
<p class="Shlok-1">மிண்டு செய்தாலும் பொறுக்கைநன்றே பின்வெறுக்கை யன்றே. 45</p>
<p class="Shlok">வெறுக்கும் தகைமைகள் செய்யினும் தம்மடியாரை மிக்கோர்</p>
<p class="Shlok">பொறுக்கும் தகைமை புதியதன் றேபுது நஞ்சையுண்டு</p>
<p class="Shlok">கறுக்கும் திருமிடற் றான்இடப் பாகம் கலந்தபொன்னே</p>
<p class="Shlok-1">மறுக்கும் தகைமைகள் செய்யினும் யான்உன்னை வாழ்த்துவனே. 46</p>
<p class="Shlok">வாழும் படியொன்று கண்டுகொண் டேன்மனத்தே ஒருவர்</p>
<p class="Shlok">வீழும் படியன்று விள்ளும் படியன்று வேலைநிலம்</p>
<p class="Shlok">ஏழும் பருவரை எட்டும் எட்டாமல் இரவுபகல்</p>
<p class="Shlok-1">சூழும் சுடர்க்கு நடுவே கிடந்து சுடர்கின்றதே. 47</p>
<p class="Shlok">சுடரும் கலைமதி துன்றும் சடைமுடிக் குன்றில்ஒன்றிப்</p>
<p class="Shlok">படரும் பரிமளப் பச்சைக்கொடியைப் பதித்து நெஞ்சில்</p>
<p class="Shlok">இடரும் தவிர்த்திமைப் போதிஇருப் பார்ப்பின்னும் எய்துவரோ</p>
<p class="Shlok-1">குடரும் கொழுவும் குருதியும் தோயும் குரம்பையிலே. 48</p>
<p class="Shlok">குரம்பை அடுத்துக் குடிபுக்க ஆவிவெங் கூற்றுக்குஇட்ட</p>
<p class="Shlok">வரம்பை அடுத்து மறுகும்அப் போதுவளைக்கை அமைத்து</p>
<p class="Shlok">அரம்பை அடுத்த அரிவையர் சூழவந்து அஞ்சல்என்பாய்</p>
<p class="Shlok-1">நரம்பை அடுத்த இசைவடி வாய்நின்ற நாயகியே. 49</p>
<p class="Shlok">நாயகி நான்முகி நாரா யணிகை நளினபஞ்ச</p>
<p class="Shlok">சாயகி சாம்பவி சங்கரி சாமளை சாதிநச்சு</p>
<p class="Shlok">வாயகி மாலினி வாராகி சூலினி மாதங்கிஎன்று</p>
<p class="Shlok-1">ஆயகி யாதி உடையாள் சரணம் அரண்நமக்கே. 50</p>
<p class="Shlok">அரணம் பொருளென்று அருள்ஒன்றி லாதஅசுரர் தங்கள்</p>
<p class="Shlok">முரண் அன்றுஅழிய முனிந்த பெம்மானும் முகுந்தனுமே</p>
<p class="Shlok">சரணம் சரணம் எனநின்ற நாயகி தன்னடியார்</p>
<p class="Shlok-1">மரணம் பிறவி இரண்டும் எய்தார்இந்த வையகத்தே. 51</p>
<p class="Shlok">வையம் துரகம் மதகரி மாமகுடம் சிவிகை</p>
<p class="Shlok">பெய்யும் கனகம் பெருவிலை ஆரம் பிறைமுடித்த</p>
<p class="Shlok">ஐயன் திருமனை யாள்அடித் தாமரைக்கு அன்புமுன்பு</p>
<p class="Shlok-1">செய்யும் தவமுடை யார்க்கு ளவாகிய சின்னங்களே. 52</p>
<p class="Shlok">சின்னஞ் சிறிய மருங்கினிற் சாத்திய செய்யபட்டும்</p>
<p class="Shlok">பென்னம் பெரிய முலையும் முத்தாரமும் பிச்சிமொய்த்த</p>
<p class="Shlok">கன்னங்கரிய குழலுங்கண் மூன்றும் கருத்தில் வைத்துத்</p>
<p class="Shlok-1">தன்னந் தனியிருப் பார்க்குஇது போலும் தவம்இல்லையே. 53</p>
<p class="Shlok">இல்லாமை சொல்லி ஒருவர்தம் பால்சென்று இழிவுபட்டு</p>
<p class="Shlok">நில்லாமை நெஞ்சில் நினைகுவிரேல் நித்தம் நீடுதவம்</p>
<p class="Shlok">கல்லாமை கற்ற கயவர்தம் பால்ஒரு காலத்திலும்</p>
<p class="Shlok-1">செல்லாமை வைத்த திரிபுரை பாதங்கள் சேர்மின்களே. 54</p>
<p class="Shlok">மின்னா யிரம்ஒரு மெய்வடி வாகி விளங்குகின்ற</p>
<p class="Shlok">தன்னா ளகமகிழ் ஆனந்தவல்லி அருமறைக்கு</p>
<p class="Shlok">முன்னாய் நடுவெங்கு மாய்முடி வாயமுதல்வி தன்னை</p>
<p class="Shlok-1">உன்னா தொழியினும் உன்னிலும் வேண்டுவ தொன்றிலையே. 55</p>
<p class="Shlok">ஒன்றாய் அரும்பிப் பலவாய் விரிந்துஇவ் வுலகெங்குமாய்</p>
<p class="Shlok">நின்றாள் அனைத்தையும் நீங்கிநிற் பாளென்றன் நெஞ்சின்உள்ளே</p>
<p class="Shlok">பொன்றாது நின்று புரிகின்ற வாவிப் பொருளறிவா</p>
<p class="Shlok-1">ஏன்றா லிலையில் துயின்றபெம் மானும்என் ஐயனுமே. 56</p>
<p class="Shlok">ஐயன் அளந்த படிஇரு நாழிகொண்டு அண்டம்எல்லாம்</p>
<p class="Shlok">உய்ய அறம்செயும் உன்னையும் போற்றி ஒருவர்தம்பால்</p>
<p class="Shlok">செய்ய பசுந்தமிழ்ப் பாமாலை யும்கொண்டு சென்றுபொய்யும்</p>
<p class="Shlok-1">மெய்யும் இயம்பவைத் தாய்இதுவோ உன்றன் மெய்யருளே. 57</p>
<p class="Shlok">அருணாம் புயத்துமென் சித்தாம் புயத்தும் அமர்ந்திருக்கும்</p>
<p class="Shlok">தருணாம் புயமுலைத் தையல் நல்லாள் தகைசேர்நயனக்</p>
<p class="Shlok">கருணாம் புயமும் வதனாம் புயமும் கராம்புயமும்</p>
<p class="Shlok-1">சரணாம் புயமும் அல்லாற்கண்டி லேன்ஒரு தஞ்சமுமே. 58</p>
<p class="Shlok">தஞ்சம் பிறிதில்லை ஈதல்லது என்றுஉன் தவநெறிக்கே</p>
<p class="Shlok">நெஞ்சம் பயில நினைக்கின்றிலேன் ஒன்றை நீள்சிலையும்</p>
<p class="Shlok">அஞ்சுஅம்பும் இக்குஅல ராகநின் றாய்அறி யாரெனினும்</p>
<p class="Shlok-1">பஞ்சுஅஞ்சு மெல்லடி யார்அடியார் பெற்ற பாலரையே. 59</p>
<p class="Shlok">பாலினும் சொல் இனியாய் பனிமாமலர்பாதம் வைக்க</p>
<p class="Shlok">மாலினும் தேவர் வணங்கநின்றோன் கொன்றை வார்சடையின்</p>
<p class="Shlok">மேலினும் கீழ்நின்று வேதங்கள் பாடும்மெய்ப் பீடம்ஒரு</p>
<p class="Shlok-1">நாலினும் சாலநன் றோஅடி யேன்முடை நாய்த்தலையே. 60</p>
<p class="Shlok">நாயே னையும் இங்குஒரு பொருளாக நயந்துவந்து</p>
<p class="Shlok">நீயே நினைவின்றி ஆண்டுகொண் டாய்நின்னை உள்ளவண்ணம்</p>
<p class="Shlok">பேயே னறியும் அறிவுதந்தாய் என்னபேறு பெற்றேன்</p>
<p class="Shlok-1">தாயே மலைமகளே செங்கண் மால்திருத் தங்கைச்சியே. 61</p>
<p class="Shlok">தங்கச்சிலை கொண்டு தானவர் முப்புரம் சாய்த்துமத</p>
<p class="Shlok">வெங்கண் கரியுரி போர்த்தசெஞ் சேவகன் மெய்அடையக்</p>
<p class="Shlok">கொங்கைக் குரும்பைக் குறியிட்ட நாயகி கோகநதச்</p>
<p class="Shlok-1">செங்கைக் கரும்பும் அலரும்எப் போதும்என் சிந்தையதே. 62</p>
<p class="Shlok">தேறும் படிசில ஏதுவும் காட்டிமுன் செல்கதிக்குக்</p>
<p class="Shlok">கூறும் பொருள்குன்றில் கொட்டும் தறிகுறிக் கும்சமயம்</p>
<p class="Shlok">ஆறும் தலைவி இவளாய் இருப்பது அறிந்திருந்தும்</p>
<p class="Shlok-1">வேறும் சமயமுண் டென்றுகொண் டாடிய வீணருக்கே. 63</p>
<p class="Shlok">வீணே பலிகவர் தெய்வங்கள் பால்சென்று மிக்கஅன்பு</p>
<p class="Shlok">பூணே னுனக்குஅன்பு பூண்டு கொண்டேன்நின் புகழ்ச்சியன்றிப்</p>
<p class="Shlok">பேணே னொருபொழு தும்திரு மேனிப்ர காசமன்றிக்</p>
<p class="Shlok-1">காணே னிருநில மும்திசை நான்கும் ககனமுமே. 64</p>
<p class="Shlok">ககனமும் வானும் புவனமும் காணவில் காமன்அங்கம்</p>
<p class="Shlok">தகனம்முன் செய்த தவப்பெரு மாற்குத்தடக் கையும்செம்</p>
<p class="Shlok">முகனுமுந் நான்குஇரு மூன்றுஎனத் தோன்றிய மூதறிவின்</p>
<p class="Shlok-1">மகனுமுண் டாயதன் றோவல்லி நீசெய்த வல்லபமே. 65</p>
<p class="Shlok">வல்லபம் ஒன்றறியேன் சிறியேன் நின் மலரடிச்செம்</p>
<p class="Shlok">பல்லவம் அல்லது பற்றொன்றி லேன்பசும் பொற்பொருப்பு</p>
<p class="Shlok">வில்லவர் தம்முடன் வீற்றிருப் பாய்வினையேன் தொடுத்த</p>
<p class="Shlok-1">சொல்அவ மாயினும் நின்திரு நாமங்கள் தோத்திரமே. 66</p>
<p class="Shlok">தோத்திரம் செய்து தொழுதுமின் போலும்நின் தோற்றம்ஒரு</p>
<p class="Shlok">மாத்திரைப் போதும் மனத்தில் வையாதவர் வண்மைகுலம்</p>
<p class="Shlok">கோத்திரம் கல்வி குணங்குன்றி நாளும் குடில்கள்தொறும்</p>
<p class="Shlok-1">பாத்திரம் கொண்டு பலிக்குழ லாநிற்பர் பாரெங்குமே. 67</p>
<p class="Shlok">பாரும் புனலும் கனலும்வெங் காலும் படர்விசும்பும்</p>
<p class="Shlok">ஊரும் முருகு சுவையொளி ஊறொலி யொன்றுபடச்</p>
<p class="Shlok">சேருந் தலைவி சிவகாம சுந்தரி சீரடிக்கே</p>
<p class="Shlok-1">சாருந் தவமுடையார் படையாத தனம் இல்லையே. 68</p>
<p class="Shlok">தனம்தரும் கல்வி தருமொரு நாளும் தளர்வறியா</p>
<p class="Shlok">மனம்தரும் தெய்வ வடிவும் தரும்நெஞ்சில் வஞ்சமில்லா</p>
<p class="Shlok">இனம்தரும் நல்லன வெல்லாம் தரும்அன்ப ரென்பவர்க்கே</p>
<p class="Shlok-1">கனம்தரும் பூங்குழ லாள்அபி ராமிகடைக் கண்களே. 69</p>
<p class="Shlok">கண்களிக்கும்படி கண்டு கொண்டேன் கடம்பாடவியில்</p>
<p class="Shlok">பண்களிக்கும் குரல் வீணையும் கையும் பயோதரமும்</p>
<p class="Shlok">மண்களிக்கும் பச்சை வண்ணமும் ஆகிமதங்கர் குலப்</p>
<p class="Shlok-1">பெண்களிற் தோன்றிய எம்பெரு மாட்டிதன் பேரழகே. 70</p>
<p class="Shlok">அழகுக் கொருவரும் ஒவ்வாத வல்லி யருமறைகள்</p>
<p class="Shlok">பழகிச் சிவந்த பதாம்புயத் தாள்பனி மாமதியின்</p>
<p class="Shlok">குழவித் திருமுடிக் கோமள யாமளைக் கொம்பிருக்க</p>
<p class="Shlok-1">இழவுற்று நின்றநெஞ்சே இரங்கேல் உனக்கென் குறையே. 71</p>
<p class="Shlok">என்குறை தீரநின்று ஏத்துகின் றேன்இனி யான்பிறக்கின்</p>
<p class="Shlok">நின்குறை யேஅன்றி யார்குறை காண்இரு நீள்விசும்பின்</p>
<p class="Shlok">மின்குறை காட்டி மெலிகின்ற நேரிடை மெல்லியலாய்</p>
<p class="Shlok-1">தன்குறை தீரஎங்கோன் சடைமேல் வைத்த தாமரையே. 72</p>
<p class="Shlok">தாமம் கடம்பு படைபஞ்ச பாணம் தனுக்கரும்பு</p>
<p class="Shlok">யாமம் வயிரவர் ஏத்தும் பொழுதுஎமக் கென்றுவைத்த</p>
<p class="Shlok">சேமம் திருவடிச் செங்கைகள் நான்குஒளி செம்மைஅம்மை</p>
<p class="Shlok-1">நாமம் திரிபுரை ஒன்றோடு இரண்டு நயனங்களே. 73</p>
<p class="Shlok">நயனங்கள் மூன்றுடை நாதனும் வேதமும் நாரணனும்</p>
<p class="Shlok">அயனும் பரவும் அபிராம வல்லி அடிஇணையைப்</p>
<p class="Shlok">பயன்என்று கொண்டவர் பாவையர் ஆடவும் பாடவும்பொன்</p>
<p class="Shlok-1">சயனம் பொருந்து தமனியக் காவினில் தங்குவரே. 74</p>
<p class="Shlok">தங்குவர் கற்பகத் தாருவின் நீழலில் தாயர்இன்றி</p>
<p class="Shlok">மங்குவர் மண்ணில் வழுவாப் பிறவியை மால்வரையும்</p>
<p class="Shlok">பொங்குவர் ஆழியும் ஈரேழ் புவனமும் பூத்தஉந்திக்</p>
<p class="Shlok-1">கொங்கிவர் பூங்குழ லாள்திரு மேனி குறித்தவரே. 75</p>
<p class="Shlok">குறித்தேன் மனத்தில்நின் கோலமெல் லாம்நின் குறிப்பறிந்து</p>
<p class="Shlok">மறித்தேன் மறலி வருகின்ற நேர்வழி வண்டுகிண்டி</p>
<p class="Shlok">வெறித்தேன் அவிழ்கொன்றை வேணிப்பிரான் ஒருகூற்றை மெய்யில்</p>
<p class="Shlok-1">பறித்தே குடிபுகு தும்பஞ்ச பாண பயிரவியே. 76</p>
<p class="Shlok">பயிரவி பஞ்சமி பாசாங் குசைபஞ்ச பாணிவஞ்சர்</p>
<p class="Shlok">உயிரவி உண்ணும் உயர்சண்டி காளி ஒளிருங்கலா</p>
<p class="Shlok">வயிரவி மண்டலி மாலினி சூலி வராகியென்றே</p>
<p class="Shlok-1">செயிரவி நான்மறை சேர்திரு நாமங்கள் செப்புவரே. 77</p>
<p class="Shlok">செப்பும் கனக கலசமும் போலுந் திருமுலைமேல்</p>
<p class="Shlok">அப்பும் களப அபிராம வல்லி அணிதரளக்</p>
<p class="Shlok">கொப்பும் வயிரக் குழையும் விழியின் கொழுங்கடையும்</p>
<p class="Shlok-1">துப்பும் நிலவும் எழுதிவைத் தேன்என் துணைவிழிக்கே. 78</p>
<p class="Shlok">விழிக்கே அருள்உண்டு அபிராம வல்லிக்கு வேதம்சொன்ன</p>
<p class="Shlok">வழிக்கே வழிபட நெஞ்சுண்டு எமக்குஅவ் வழிகிடக்கப்</p>
<p class="Shlok">பழிக்கே கழன்றுவெம் பாவங்க ளேசெய்து பாழ்நரகக்</p>
<p class="Shlok-1">குழிக்கே அழுத்தும் கயவர்தம் மோடுஎன்ன கூட்டுஇனியே. 79</p>
<p class="Shlok">கூட்டிய வாவென்னைத் தன்னடி யாரிற் கொடியவினை</p>
<p class="Shlok">ஓட்டிய வாவென் கண்ஓடிய வாதன்னை உள்ளவண்ணம்</p>
<p class="Shlok">காட்டிய வாகண்ட கண்ணும் மனமும் களிக்கின்றவா</p>
<p class="Shlok-1">ஆட்டிய வாநட மாடகத் தாமரை யாரணங்கே. 80</p>
<p class="Shlok">அணங்கே அணங்குகள் நின்பரி வாரங்கள் ஆகையினால்</p>
<p class="Shlok">வணங்கேன் ஒருவரை வாழ்த்துகிலேன் நெஞ்சில் வஞ்சகரோடு</p>
<p class="Shlok">இணங்கேன் எனதுஉனது என்றிருப்பார் சிலர் யாவரொடும்</p>
<p class="Shlok-1">பிணங்கேன் அறிவுஒன்றி லேன்என்கண் நீவைத்த பேரளியே. 81</p>
<p class="Shlok">அளியார் கமலத்தில் ஆரணங்கே அகிலாண்டமும் நின்</p>
<p class="Shlok">ஒளியாக நின்ற ஒளிர்திரு மேனியை உள்ளுதொறும்</p>
<p class="Shlok">களியாகி அந்தக் கரணங்கள் விம்மிக் கரைபுரண்டு</p>
<p class="Shlok-1">வெளியாய் விடின் எங்ஙனே மறப்பேன்நின் விரகினையே. 82</p>
<p class="Shlok">விரவும் புதுமலர் இட்டுநின் பாதவிரைக் கமலம்</p>
<p class="Shlok">இரவும் பகலும் இறைஞ்சவல் லார்இமை யோர்எவரும்</p>
<p class="Shlok">பரவும் பதமும் அயிரா வதமும் பகீரதியும்</p>
<p class="Shlok-1">உரவும் குலிசமும் கற்பகக் காவும் உடையவரே. 83</p>
<p class="Shlok">உடையாளை ஒல்குசெம் பட்டுடை யாளை ஒளிர்மதிச்செஞ்</p>
<p class="Shlok">சடையாளை வஞ்சகர் நெஞ்சடையாளைத் தயங்கு நுண்ணூல்</p>
<p class="Shlok">இடையாளை எங்கள்பெம் மான்இடை யாளைஇங்கு என்னையினிப்</p>
<p class="Shlok-1">படையாளை உங்களை யும்படை யாவண்ணம் பார்த்திருமே. 84</p>
<p class="Shlok">பார்க்கும் திசைதொறும் பாசாங் குசமும் பனிச்சிறைவண்டு</p>
<p class="Shlok">ஆர்க்கும் புதுமலர் ஐந்தும் கரும்பும்என் அல்லல்எல்லாம்</p>
<p class="Shlok">தீர்க்கும் திரிபுரை யாள்திரு மேனியும் சிற்றிடையும்</p>
<p class="Shlok-1">வார்க்குங்கும முலையும் முலைமேல் முத்து மாலையுமே. 85</p>
<p class="Shlok">மால்அயன் தேட மறைதேட வானவர் தேடநின்ற</p>
<p class="Shlok">காலையும் சூடகக் கையையும் கொண்டு கதித்தகப்பு</p>
<p class="Shlok">வேலைவெங் காலன்என்மேல் விடும்போது வெளிநில் கண்டாய்</p>
<p class="Shlok-1">பாலையும் தேனையும் பாகையும் போலும் பணிமொழியே. 86</p>
<p class="Shlok">மொழிக்கும் நினைவுக்கும் எட்டாத நின்திருமூர்த்தி என்றன்</p>
<p class="Shlok">விழிக்கும் வினைக்கும் வெளிநின்ற தால்விழி யால்மதனை</p>
<p class="Shlok">அழிக்கும் தலைவர் அழியா விரதத்தை அண்டமெல்லாம்</p>
<p class="Shlok-1">பழிக்கும் படிஒரு பாகங் கொண்டாளும் பராபரையே. 87</p>
<p class="Shlok">பரம்என்று உனையடைந்தேன் தமியேனும் உன்பத்தருக்குள்</p>
<p class="Shlok">தரம்அன்று இவன் என்று தள்ளத்தகாது தரியலர்தம்</p>
<p class="Shlok">புரம்அன்று எரியப் பொருப்புவில் வாங்கிய போதில்அயன்</p>
<p class="Shlok-1">சிரம்ஒன்று செற்றகை யான்இடப் பாகம் சிறந்தவளே. 88</p>
<p class="Shlok">சிறக்கும் கமலத் திருவேநின் சேவடி சென்னிவைக்கத்</p>
<p class="Shlok">துறக்கம் தரும்நின் துணைவரும் நீயும் துரியமற்ற</p>
<p class="Shlok">உறக்கம் தரவந்து உடம்போடு உயிர்உறவு அற்றுஅறிவு</p>
<p class="Shlok-1">மறக்கும் பொழுது என்முன்னே வரல்வேண்டும் வருந்தியுமே. 89</p>
<p class="Shlok">வருந்தா வகையென் மனத்தா மரையினில் வந்துபுகுந்து</p>
<p class="Shlok">இருந்தாள் பழைய இருப்பிட மாகஇனி எனக்குப்</p>
<p class="Shlok">பொருந்தாது ஒருபொருள் இல்லை விண்மேவும் புலவருக்கு</p>
<p class="Shlok-1">விருந்தாக வேலை மருந்தா னதைநல்கும் மெல்லியலே. 90</p>
<p class="Shlok">மெல்லிய நுண்ணிடை மின்னனை யாளை விரிசடையோன்</p>
<p class="Shlok">புல்லிய மென்முலைப் பொன்னனை யாளைப் புகழ்ந்துமறை</p>
<p class="Shlok">சொல்லிய வண்ணம் தொழுமடி யாரைத் தொழுமவர்க்குப்</p>
<p class="Shlok-1">பல்லிய மார்த்தெழ வெண்பக டூரும் பதந்தருமே. 91</p>
<p class="Shlok">பதத்தே உருகிநின் பாதத்திலே மனம்பற்றி உன்றன்</p>
<p class="Shlok">இதத்தே ஒழுக அடிமைகொண் டாய்இனி யான்ஒருவர்</p>
<p class="Shlok">மதத்தே மதிமயங்கேன் அவர்போன வழியும் செல்லேன்</p>
<p class="Shlok-1">முதத்தேவர் மூவரும் யாவரும் போற்றும் முகிழ்நகையே. 92</p>
<p class="Shlok">நகையே இஃதிந்த ஞாலமெல் லாம்பெற்ற நாயகிக்கு</p>
<p class="Shlok">முகையே முகிழ்முலை மானே முதுகண் முடிவில்அந்த</p>
<p class="Shlok">வகையே பிறவியும் வம்பே மலைமகள் என்பதுநாம்</p>
<p class="Shlok-1">மிகையே இவள்தன் தகைமையை நாடி விரும்புவதே. 93</p>
<p class="Shlok">விரும்பித் தொழும்அடி யார்விழி நீர்மல்கி மெய்புளகம்</p>
<p class="Shlok">அரும்பித் ததும்பி ஆனந்தமாகி அறிவிழந்து</p>
<p class="Shlok">கரும்பிற் களித்து மொழிதடு மாறிமுன் சொன்னஎல்லாம்</p>
<p class="Shlok-1">தரும்பித்தர் ஆவரென் றால்அபிராமி சமயம் நன்றே. 94</p>
<p class="Shlok">நன்றே வருகினும் தீதே விளைகினும் நான்அறிவது</p>
<p class="Shlok">ஒன்றே யும்இல்லை உனக்கே பரம்எனக்கு உள்ளஎல்லாம்</p>
<p class="Shlok">அன்றே உனதுஎன்று அளித்துவிட் டேன்அழி யாதகுணக்</p>
<p class="Shlok-1">குன்றே அருட்கடலே இமவான் பெற்ற கோமளமே. 95</p>
<p class="Shlok">கோமள வல்லியை அல்லியந் தாமரைக் கோயில்வைகும்</p>
<p class="Shlok">யாமள வல்லியை ஏதம்இலாளை எழுதரிய</p>
<p class="Shlok">சாமள மேனிச் சகல கலாமயில் தன்னைத் தம்மால்</p>
<p class="Shlok-1">ஆமள வும்தொழு வார்எழு பாருக்கும் அதிபரே. 96</p>
<p class="Shlok">ஆதித்தன் அம்புலி அங்கி குபேரன் அமரர்தங்கோன்</p>
<p class="Shlok">போதிற் பிரமன் புராரி முராரி பொதியமுனி</p>
<p class="Shlok">காதிப் பொருபடைக் கந்தன் கணபதி காமன்முதல்</p>
<p class="Shlok-1">சாதித்த புண்ணியர் எண்ணிலர் போற்றுவர் தையலையே. 97</p>
<p class="Shlok">தைவந்து நின்னடித் தாமரை சூடிய சங்கரற்குக்</p>
<p class="Shlok">கைவந்த தீயும் தலைவந்த ஆறுங் கரந்ததெங்கே</p>
<p class="Shlok">மெய்வந்த நெஞ்சின் அல்லால் ஒருகாலும் விரகர்தங்கள்</p>
<p class="Shlok-1">பொய்வந்த நெஞ்சில் புகஅறி யாமடப் பூங்குயிலே. 98</p>
<p class="Shlok">குயிலாய் இருக்கும் கடம்பா டவியிடைக் கோலவியல்</p>
<p class="Shlok">மயிலாய் இருக்கும் இமயா சலத்திடை வந்துதித்த</p>
<p class="Shlok">வெயிலாய் இருக்கும் விசும்பில் கமலத்தின் மீதுஅன்னமாம்</p>
<p class="Shlok-1">கயிலா யருக்கன்று இமவான் அளித்த கனங்குழையே. 99</p>
<p class="Shlok">குழையைத் தழுவிய கொன்றையந் தார்கமழ் கொங்கைவல்லி</p>
<p class="Shlok">கழையைப் பொருத திருநெடுந் தோளும் கருப்புவில்லும்</p>
<p class="Shlok">விழையைப் பொருதிறல் வேரியம் பாணமும் வெண்நகையும்</p>
<p class="Shlok-1">உழையைப் பொருகண்ணும் நெஞ்சில் எப்போதும் உதிக்கின்றனவே. 100</p>
<p class="Sub-Title">நூற்பயன்</p>
<p class="Shlok">ஆத்தாளை எங்கள் அபிராம வல்லியை அண்டமெல்லாம்</p>
<p class="Shlok">பூத்தாளை மாதுளம்பூ நிறத்தாளைப் புவியடங்கக்</p>
<p class="Shlok">காத்தாளை அங்கையில் பாசாங்குசமும் கரும்பு வில்லும்</p>
<p class="Shlok-1">சேர்த்தாளை முக்கண்ணி யைத்தொழு வார்க்கொரு தீங்கில்லையே.</p>
<p class="Book-End-Line para-style-override-4">அபிராமி பட்டர் அருளிய ‘அபிராமி அந்தாதி’ முற்றிற்று.<span></span></p>


<p class="Page-Break">॥ ஸ்ரீதுர்காயை நம: ॥</p>
<p class="Heading" id="toc_marker-3">அபிராமியம்மைப் பதிகம் — 1</p>
<p class="Sub-Heading">(அபிராமி பட்டர் அருளியது)</p>
<p class="Sub-Title">காப்பு</p>
<p class="Shlok">தூயதமிழ்ப் பாமாலை சூட்டுதற்கு மும்மதன்நால்</p>
<p class="Shlok">வாய்ஐங் கரன்தாள் வழுத்துவாம் — நேயர்நிதம்</p>
<p class="Shlok">எண்ணும் புகழ்க்கடவூர் எங்கள் அபிராமவல்லி</p>
<p class="Shlok-1">நண்ணும் பொற்பாதத்தில் நன்கு.</p>
<p class="Sub-Title para-style-override-5"><span class="char-style-override-3">நூல்</span></p>
<p class="Sub-Title">ஆசிரிய விருத்தம்</p>
<p class="Shlok">கலையாத கல்வியும் குறையாத வயதுமோர்</p>
<p class="Shlok">கபடு வாராத நட்பும்</p>
<p class="Shlok">கன்றாத வளமையும் குன்றாத இளமையும்</p>
<p class="Shlok">கழுபிணி யிலாத உடலும்</p>
<p class="Shlok">சலியாத மனமும்அன் பகலாத மனைவியும்</p>
<p class="Shlok">தவறாத சந்தா னமும்</p>
<p class="Shlok">தாழாத கீர்த்தியும் மாறாத வார்த்தையும்</p>
<p class="Shlok">தடைகள் வாராத கொடையும்</p>
<p class="Shlok">தொலையாத நிதியமும் கோணாத கோலுமொரு</p>
<p class="Shlok">துன்பமில் லாத வாழ்வும்</p>
<p class="Shlok">துய்யநின் பாதத்தில் அன்பும்உதவிப் பெரிய</p>
<p class="Shlok">தொண்டரொடு கூட்டுங் கண்டாய்;</p>
<p class="Shlok">அலையாழி அறிதுயிலு மாயனது தங்கையே!</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 1</p>
<p class="Shlok">காரளக பந்தியும் பந்தியின் அலங்கலும்</p>
<p class="Shlok">கரிய புருவச் சிலைகளும்</p>
<p class="Shlok">கர்ணகுண் டலமுமதி முகமண்டலம் நுதற்</p>
<p class="Shlok">கத்தூரிப் பொட்டு மிட்டுக்</p>
<p class="Shlok">கூரணிந் திடுவிழியும் அமுதமொழியுஞ் சிறிய</p>
<p class="Shlok">கொவ்வையின் கனிய தரமும்</p>
<p class="Shlok">குமிழனைய நாசியும் முத்தநிகர் தந்தமும்</p>
<p class="Shlok">கோடுசோ டான களமும்</p>
<p class="Shlok">வாரணிந் திறுமாந்த வனமுலையும் மேகலையும்</p>
<p class="Shlok">மணிநூ புரப்பா தமும்</p>
<p class="Shlok">வந்தெனது முன்னின்று மந்தகா சமுமாக</p>
<p class="Shlok">வல்வினையை மாற்று வாயே;</p>
<p class="Shlok">ஆரமணி வானிலுறை தாரகைகள் போலநிறை</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 2</p>
<p class="Shlok">மகரவார் குழல்மேல் அடர்ந்துகுமிழ் மீதினில்</p>
<p class="Shlok">மறைந்து வாளைத் துறந்து</p>
<p class="Shlok">மைக்கயலை வேண்டிநின் செங்கமல விழியருள்</p>
<p class="Shlok">வரம்பெற்ற பேர்க ளன்றோ?</p>
<p class="Shlok">செகமுழுமீ வொற்றைத் தனிக்குடை கவித்துமேற்</p>
<p class="Shlok">சிங்கா தனத்தி லுற்றச்</p>
<p class="Shlok">செங்கோலும் மனுநீதி முறைமையும் பெற்றுமிகு</p>
<p class="Shlok">திகிரியுல காண்டு பின்பு</p>
<p class="Shlok">புகர்முகத்து ஐராவதப் பாக ராகிநிரை</p>
<p class="Shlok">புத்தேளிர் வந்து போற்றிப்</p>
<p class="Shlok">போக தேவேந்திரன் எனப்புகழ விண்ணில்</p>
<p class="Shlok">புலோமிசை யொடுஞ்சு கிப்பர்</p>
<p class="Shlok">அகரமுத லாகிவளர் ஆனந்த ரூபியே!</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி அபிராமி யே! 3</p>
<p class="Shlok">மறிகடல்கள் ஏழையுந் திகிரிஇரு நான்கையும்</p>
<p class="Shlok">மாதிறல் கரியெட் டையும்</p>
<p class="Shlok">மாநாகம் ஆனதையும் மாமேரு என்பதையும்</p>
<p class="Shlok">மாகூர்மம் ஆனதையு மோர்</p>
<p class="Shlok">பொறியரவு தாங்கிவரு புவனமீ ரேழையும்</p>
<p class="Shlok">புத்தேளிர் கூட்டத் தையும்</p>
<p class="Shlok">பூமகளை யுந்திகிரி மாயவனை யும்அரையிற்</p>
<p class="Shlok">புலியாடை உடையா னையும்</p>
<p class="Shlok">முறைமுறைக ளாயீன்ற முதியவர்களாய்ப் பழைமை</p>
<p class="Shlok">முறைகள் தெரியாத நின்னை</p>
<p class="Shlok">மூவுலகி லுள்ளவர்கள் வாலையென் றறியாமல்</p>
<p class="Shlok">மொழிகின்ற தேது சொல்வாய்;</p>
<p class="Shlok">அறிவுநிறை விழுமியர்தம் ஆனந்த வாரியே!</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 4</p>
<p class="Shlok">வாடாமல் உயிரெனும் பயிர்தழைத் தோங்கிவர</p>
<p class="Shlok">அருள்மழை பொழிந்தும் இன்ப</p>
<p class="Shlok">வாரிதியிலே நின்ன தன்பெனுஞ் சிறகால்</p>
<p class="Shlok">வருந்தா மலேய ணைத்துக்</p>
<p class="Shlok">கோடாமல் வளர்சிற் றெறும்புமுதல் குஞ்சரக்</p>
<p class="Shlok">கூட்டமுத லான சீவ</p>
<p class="Shlok">கோடிகள் தமக்குப் புசிக்கும் புசிப்பினைக்</p>
<p class="Shlok">குறையாம லேகொ டுத்து</p>
<p class="Shlok">நீடாழி யுலகங்கள் யாவையும் நேயமாய்</p>
<p class="Shlok">நின்னுதர பந்தி பூக்கும்</p>
<p class="Shlok">நின்மலை! அகிலங்களுக் கன்னை என்றோதும்</p>
<p class="Shlok">நீலிமயன் றோது வாரோ?</p>
<p class="Shlok">ஆடாத நான்மறையின் வேள்வியால் ஓங்குபுகழ்</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 5</p>
<p class="Shlok">பல்குஞ் சரந்தொட் டெறும்புகடை யானதொரு</p>
<p class="Shlok">பல்லுயிர்க் குங்கல் லிடைப்</p>
<p class="Shlok">பட்டதே ரைக்கும்அன் றுற்பவித் திடுகருப்</p>
<p class="Shlok">பையுறு சிவனுக்கும்</p>
<p class="Shlok">மல்குஞ் சராசரப் பொருளுக்கும் இமையாத</p>
<p class="Shlok">வானவர் குழாத்தி னுக்கும்</p>
<p class="Shlok">மற்றுமொரு மூவர்க்கு மியாவர்க்கும் அவரவர்</p>
<p class="Shlok">மனச்சலிப் பில்லா மலே</p>
<p class="Shlok">நல்குந் தொழிற்பெருமை உண்டா யிருந்துமிகு</p>
<p class="Shlok">நவநிதி உனக்கி ருந்தும்</p>
<p class="Shlok">நானொருவன் வறுமையிற் சிறியனா னால்அந்</p>
<p class="Shlok">நகைப்புனக் கேஅல்ல வோ?</p>
<p class="Shlok">அல்கலந் தும்பர்நா டளவெடுக் குஞ்சோலை</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 6</p>
<p class="Shlok">நீடுல கங்களுக் காதரவாய் நின்று</p>
<p class="Shlok">நித்தமாய் முத்தி வடிவாய்</p>
<p class="Shlok">நியமமுடன் முப்பத் திரண்டறம் வளர்க்கின்ற</p>
<p class="Shlok">நீமனை வியாய் இருந்தும்</p>
<p class="Shlok">வீடுவீ டுகடோறும் ஓடிப் புகுந்துகால்</p>
<p class="Shlok">வேசற் றிலச்சை யும்போய்</p>
<p class="Shlok">வெண்டுகில் அரைக்கணிய விதியற்று நிர்வாண</p>
<p class="Shlok">வேடமுங் கொண்டு கைக்கோர்</p>
<p class="Shlok">ஓடேந்தி நாடெங்கும் உள்ளந் தளர்ந்துநின்</p>
<p class="Shlok">றுன்மத்த னாகி அம்மா!</p>
<p class="Shlok">உன்கணவன் எங்கெங்கும் ஐயம்புகுந் தேங்கி</p>
<p class="Shlok">உழல்கின்ற தேது சொல்வாய்;</p>
<p class="Shlok">ஆடுகொடி மாடமிசை மாதர்விளை யாடிவரும்</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 7</p>
<p class="Shlok">ஞானந் தழைத்துன் சொரூபத்தை அறிகின்ற</p>
<p class="Shlok">நல்லோர் இடத்தி னிற்போய்</p>
<p class="Shlok">நடுவி னிலிருந்துவந் தடிமையும் பூண்டவர்</p>
<p class="Shlok">நவிற்றும் உபதேச முட்கொண்டு</p>
<p class="Shlok">ஈனந்தனைத் தள்ளி எனதுநா னெனுமானம்</p>
<p class="Shlok">இல்லா மலேது ரத்தி</p>
<p class="Shlok">இந்திரிய வாயில்களை இறுகப்பு தைத்துநெஞ்</p>
<p class="Shlok">சிருளற விளக்கேற் றியே</p>
<p class="Shlok">ஆனந்த மானவிழி அன்னமே! உன்னைஎன்</p>
<p class="Shlok">அகத்தா மரைப்போ திலே</p>
<p class="Shlok">வைத்துவே றேகலை யற்றுமே லுற்றபர</p>
<p class="Shlok">வசமாகி அழியாத தோர்</p>
<p class="Shlok">ஆனந்த வாரிதியில் ஆழ்கின்ற தென்றுகாண்;</p>
<p class="Shlok">ஆதிகடவூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 8</p>
<p class="Shlok">சலதியுல கத்திற் சராசரங் களையீன்ற</p>
<p class="Shlok">தாயா கினாலெ னக்குத்</p>
<p class="Shlok">தாயல்ல வோ?யான்உன் மைந்த னன்றோ?எனது</p>
<p class="Shlok">சஞ்சலம் தீர்த்து நின்றன்</p>
<p class="Shlok">முலைசுரந் தொழுகுபா லூட்டிஎன் முகத்தைஉன்</p>
<p class="Shlok">முன்தானை யால்து டைத்து</p>
<p class="Shlok">மொழிகின்ற மழலைக் குகந்துகொண் டிளநிலா</p>
<p class="Shlok">முறுவல்இன் புற்றரு கில்யான்</p>
<p class="Shlok">குலவிவிளையாடல் கொண்டருண் மழைபொழிந் தங்கை</p>
<p class="Shlok">கொட்டி வாவென் றழைத்துக்</p>
<p class="Shlok">குஞ்சரமு கன்கந்தனுக் கிளையன் என்றெனைக்</p>
<p class="Shlok">கூறினால் ஈனம் உண்டோ?</p>
<p class="Shlok">அலைகடலி லேதோன்று மாறாத அமுதமே!</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 9</p>
<p class="Shlok">கைப்போது கொண்டுன் பதப்போது தன்னில்</p>
<p class="Shlok">கணப்போதும் அர்ச்சிக் கிலேன்;</p>
<p class="Shlok">சுண்போதி னாலுன் முகப்போது தன்னையான்</p>
<p class="Shlok">கண்டு தரிசனை புரிகிலேன்;</p>
<p class="Shlok">முப்போதில் ஒருபோதும் என்மனப் போதிலே</p>
<p class="Shlok">முன்னிஉன் ஆல யத்தின்</p>
<p class="Shlok">முன்போது வார்தமது பின்போத நினைகிலேன்;</p>
<p class="Shlok">மோசமே போய் உழன்றேன்;</p>
<p class="Shlok">மைப்போத கத்திற்கு நிகரெனப் போதெரு</p>
<p class="Shlok">மைக்கடா மீதேறி யே</p>
<p class="Shlok">மாகோர காலன் வரும்போது தமியேன்</p>
<p class="Shlok">மனங்கலங் கித்தி யங்கும்</p>
<p class="Shlok">அப்போது வந்துன் அருட்போது தந்தருள்</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 10</p>
<p class="Shlok">மிகையுந் துரத்தவெம் பிணியுந் துரத்த</p>
<p class="Shlok">வெகுளி யானதுந் துரத்த</p>
<p class="Shlok">மிடியுந் துரத்தநரை திரையும் துரத்தமிகு</p>
<p class="Shlok">வேதனை களுந் துரத்த</p>
<p class="Shlok">பகையுந் துரத்தவஞ் சனையுந் துரத்த</p>
<p class="Shlok">பசியென் பதுந்து ரத்த</p>
<p class="Shlok">பாவந் துரத்த பதிமோகந் துரத்த</p>
<p class="Shlok">பலகா ரியமுந் துரத்த</p>
<p class="Shlok">நகையுந் துரத்தஊழ் வினையுந் துரத்த</p>
<p class="Shlok">நாளும் துரத்த வெகுவாய்</p>
<p class="Shlok">நாவரண் டோடிகால் தளர்ந்திடும் என்னை</p>
<p class="Shlok">நமனுந் துரத்து வானோ?</p>
<p class="Shlok">அகிலஉல கங்கட்கும் ஆதார தெய்வமே!</p>
<p class="Shlok">ஆதிகட வூரின் வாழ்வே!</p>
<p class="Shlok">அமுதீசர் ஒருபாகம் அகலாத சுகபாணி!</p>
<p class="Shlok-1">அருள்வாமி! அபிராமி யே! 11</p>
<p class="Chapter-End para-style-override-4">அபிராமி பட்டர் அருளிய ‘அபிராமியம்மைப் பதிகம் — 1’ முற்றிற்று.<span></span></p>


<p class="Page-Break">॥ ஸ்ரீதுர்காயை நம: ॥</p>
<p class="Heading" id="toc_marker-4">அபிராமியம்மைப் பதிகம் — 2</p>
<p class="Sub-Heading">(அபிராமி பட்டர் அருளியது)</p>
<p class="Sub-Title"><span class="char-style-override-3">நூல்</span></p>
<p class="Sub-Title">ஆசிரிய விருத்தம்</p>
<p class="Shlok">கங்கையொடு தும்பையும் அணிந்தவர் வியக்குங்</p>
<p class="Shlok">கலாமதியை நிகர் வதனமுங்</p>
<p class="Shlok">கருணைபொழி விழிகளும் விண்முகில்கள் வெளிறெனக்</p>
<p class="Shlok">காட்டிய கருங் கூந்தலுஞ்</p>
<p class="Shlok">சங்கையில்லாது ஒளிரும் மாங்கல்ய தாரணந்</p>
<p class="Shlok">தங்குமணி மிடறு மிக்க</p>
<p class="Shlok">சதுர்பெருகு துங்கபா சாங்குசம் இலங்கு கர</p>
<p class="Shlok">தலமும் விர லணியும் அரவும்</p>
<p class="Shlok">புங்கவர்ககு அமுதருளும் அந்தர குசங்களும்</p>
<p class="Shlok">பொலியும் நவ மணிநூபுரம்</p>
<p class="Shlok">பூண்ட செஞ்சேவடியை நாளும் புகழ்ந்துமே</p>
<p class="Shlok">போற்றியென வாழ்த்த விடைமேல்</p>
<p class="Shlok">மங்கள மிகுந்தநின் பதியுடன்வந்து, அருள்செய்</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 1</p>
<p class="Shlok">சந்திர சடாதரி முகுந்த சோதரி துங்க</p>
<p class="Shlok">சலசுலோசன மாதவி</p>
<p class="Shlok">சம்ப்ரம பயோதரி சுமங்கலி சுலட்சணி</p>
<p class="Shlok">சாற்றருங் கருணாகரி</p>
<p class="Shlok">அந்தரி வராகி சாம்பவி அமர தோதரி</p>
<p class="Shlok">அமலை செகசால சூத்ரி</p>
<p class="Shlok">அகிலாத்ம காரணி வினோதசய நாரணி</p>
<p class="Shlok">அகண்ட சின்மய பூரணி</p>
<p class="Shlok">சுந்தரி நிரந்தரி துரந்தரி வரைராச</p>
<p class="Shlok">சுகுமாரி! கௌமாரி உத்</p>
<p class="Shlok">துங்க கல்யாணி புஷ்பாஸ்திராம்புயபாணி</p>
<p class="Shlok">தொண்டர்கட்கு அருள் சர்வாணி</p>
<p class="Shlok">அந்தரி மலர்பிரமராதி துதிவேத வொலி</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 2</p>
<p class="Shlok">வாசமலர் மருவளக பாரமும் தண்கிரண</p>
<p class="Shlok">மதிமுகமும் அயில் விழிகளும்</p>
<p class="Shlok">வள்ளம்நிகர் முலையும் மான்நடையும் நகைமொழிகளும்</p>
<p class="Shlok">வளமுடன் கண்டு மின்னார்</p>
<p class="Shlok">பாச பந்தத்திடை மனங்கலங்கித் தினம்</p>
<p class="Shlok">பலவழியும் எண்ணி யெண்ணிப்</p>
<p class="Shlok">பழிபாவம் இன்னதென்று அறியாமல் மாயப்ர</p>
<p class="Shlok">பஞ்ச வாழ்வு உண்மை என்றே</p>
<p class="Shlok">ஆசை மேலிட்டு வீணாக நாய்போல் திரிந்து</p>
<p class="Shlok">அலைவ தல்லாமல் உன்றன்</p>
<p class="Shlok">அம்புயப் போதெனுஞ் செம்பதம் துதியாத</p>
<p class="Shlok">அசடன்மேற் கருணை வருமோ?</p>
<p class="Shlok">மாசிலாது ஓங்கிய குணாகரி பவானிசீர்</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 3</p>
<p class="Shlok">நன்றென்று தீதென்று நவிலுமிவ் விரண்டினுள்</p>
<p class="Shlok">நவின்றதே உலகி லுள்ளோர்</p>
<p class="Shlok">நாடுவார் ஆதலின் நானுமே அவ்விதம்</p>
<p class="Shlok">நாடினேன் நாடினாலும்</p>
<p class="Shlok">இன்றென்று சொல்லாமல் நினதுதிரு வுள்ளமது</p>
<p class="Shlok">இரங்கியருள் செய்கு வாயேல்</p>
<p class="Shlok">ஏழையேன் உய்குவேன் மெய்யான மொழியிஃதுன்</p>
<p class="Shlok">இதயம் அறியாதது உண்டோ?</p>
<p class="Shlok">குன்றமெல்லாம் உறைந்து என்றும் அன்பர்க்குஅருள்</p>
<p class="Shlok">குமார தேவனை அளித்த</p>
<p class="Shlok">குமரி மரகதவருணி விமலி பைரவிகருணை</p>
<p class="Shlok">குலவு கிரிராச புத்ரி</p>
<p class="Shlok">மன்றல்மிகு நந்தன வனங்களில் சிறைஅளிமுரல</p>
<p class="Shlok">வளர்ந்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 4</p>
<p class="Shlok">ஒருநாள் இரண்டுநாள் அல்லநான் உலகத்து</p>
<p class="Shlok">உதித்த இந்நாள் வரைக்கும்</p>
<p class="Shlok">ஒழியாத கவலையால் தீராத இன்னல்கொண்டு</p>
<p class="Shlok">உள்ளந் தளர்ந்து மிகவும்</p>
<p class="Shlok">அருநாண் இயற்றிட்ட விற்போல் இருக்கும்இவ்</p>
<p class="Shlok">அடிமைபால் கருணை கூர்ந்து</p>
<p class="Shlok">அஞ்சேல் எனச்சொல்லி ஆதரிப்பவர்கள் உனை</p>
<p class="Shlok">அன்றியிலை உண்மையாக</p>
<p class="Shlok">இருநாழிகைப் போதும் வேண்டாது நிமிடத்தில்</p>
<p class="Shlok">இவ்வகில புவனத்தையும்</p>
<p class="Shlok">இயற்றி யருளுந் திறங்கொண்டநீ ஏழையேன்</p>
<p class="Shlok">இன்னல் தீர்த்து அருளல் அரிதோ?</p>
<p class="Shlok">வருநாவலூரர் முதலோர் பரவும் இனியபுகழ்</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 5</p>
<p class="Shlok">எண்ணிக்கை இல்லாத துன்பங்கள் மேன்மேல்</p>
<p class="Shlok">ஏறிட் டொறுக்க அந்தோ</p>
<p class="Shlok">எவ்விதம் உளஞ்சகித் துய்குவேன் இப்பொழுது</p>
<p class="Shlok">எடுத்திட்ட சன்மம் இதனில்</p>
<p class="Shlok">நண்ணியெள் ளளவு சுகமானதொரு நாளினும்</p>
<p class="Shlok">நான்அனு பவித்த தில்லை</p>
<p class="Shlok">நாடெலாம் அறியுமிது கேட்பதேன்? நின்னுளமும்</p>
<p class="Shlok">நன்றாய் அறிந்திருக்கும்!</p>
<p class="Shlok">புண்ணியம் பூர்வ சனனத்தினிற் செய்யாத</p>
<p class="Shlok">புலைய னானாலும் நினது</p>
<p class="Shlok">பூரண கடாட்ச வீட்சண்ணியஞ் செய்தெனது</p>
<p class="Shlok">புன்மையை அகற்றி யருள்வாய்;</p>
<p class="Shlok">மண்ணவர்கள் விண்ணவர்கள் நித்தமும் பரவுமிசை</p>
<p class="Shlok">வளர்திருக் கடவூரின் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 6</p>
<p class="Shlok">தெரிந்தோ அலாது தெரியாமலோ இவ்வடிமை</p>
<p class="Shlok">செய்திட்ட பிழையிருந்தால்</p>
<p class="Shlok">சினங்கொண்டு அதுஓர் கணக்காக வையாதுநின்</p>
<p class="Shlok">திருவுளம் இரங்கி மிகவும்</p>
<p class="Shlok">பரிந்துவந்து இனியேனும் பாழ்வினையில் ஆழந்துஇன்னற்</p>
<p class="Shlok">படாது நல்வரம் அளித்தும்</p>
<p class="Shlok">பாதுகாத்து அருள்செய்ய வேண்டும் அண்டாண்டவுயிர்</p>
<p class="Shlok">பரிவுடன் அளித்த முதல்வி</p>
<p class="Shlok">புரந்தரன் போதன் மாதவனா தியோர்கள்துதி</p>
<p class="Shlok">புரியும் பாதாம் புயமலர்ப்</p>
<p class="Shlok">புங்கவி! புராந்தகி! புரந்தவி! புராதனி!</p>
<p class="Shlok">புராணி! திரிபுவ னேசுவரி!</p>
<p class="Shlok">மருந்தினும்நயந்த சொற்பைங்கிளி வராகி! எழில்</p>
<p class="Shlok">வளர் திருக்கடவூரின் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 7</p>
<p class="Shlok">வஞ்சகக் கொடியோர்கள் நட்பு வேண்டாமலும்</p>
<p class="Shlok">மருந்தினுக்காக வேண்டினும்</p>
<p class="Shlok">மறந்தும்ஓர் பொய்ம்மொழி சொலாமலும் தீமையாம்</p>
<p class="Shlok">வழியினிற் செல்லாமலும்</p>
<p class="Shlok">விஞ்சு நெஞ்சதனிற் பொறாமை தரியாமலும்</p>
<p class="Shlok">வீண் வம்பு புரியாமலும்</p>
<p class="Shlok">மிக்க பெரியோர்கள் சொலும் வார்த்தை தள்ளாமலும்</p>
<p class="Shlok">வெகுளியவை கொள்ளாமலும்</p>
<p class="Shlok">தஞ்சமென நின(து) உபய கஞ்சம் துதித்திடத்</p>
<p class="Shlok">தமியேனுக்கு அருள் புரிந்து</p>
<p class="Shlok">சர்வ காலமும்எனைக் காத்தருள வேண்டினேன்</p>
<p class="Shlok">சலக்கயல்கள் விழியை அனைய</p>
<p class="Shlok">வஞ்சியர் செவ்வாய்நிகரு வாவியாம் பன்மலரும்</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 8</p>
<p class="Shlok">எனது இன்னல் இன்னபடியென்று வேறொருவர்க்கு</p>
<p class="Shlok">இசைத்திடவும் அவர்கள் கேட்டுஇவ்</p>
<p class="Shlok">இன்னல் தீர்த்துஉள்ளத்து இரங்கி நன்மைகள் (செய்யவும்)</p>
<p class="Shlok">எள்ளளவும் முடியாது நின்</p>
<p class="Shlok">உன்னத மருவுங்கடைக் கண்ணருள் சிறிதுசெயின்</p>
<p class="Shlok">உதவாத நுண்மணல்களும்</p>
<p class="Shlok">ஓங்குமாற்றுயர் சொர்ண மலையாகும் அதுவன்றி</p>
<p class="Shlok">உயர் அகில புவனங்களைக்</p>
<p class="Shlok">கனமுடன் அளித்து முப்பத்திரண்டு அறங்களுங்</p>
<p class="Shlok">கவின்பெறச் செய்யு(ம்) நின்னைக்</p>
<p class="Shlok">கருது நல்லடியவர்க்கு எளிதில்வந்து சடுதியிற்</p>
<p class="Shlok">காத்து ரட்சித்து ஓர்ந்து</p>
<p class="Shlok">வனசநிகர் நின்பாதம் நம்பினேன் வந்தருள்செய்</p>
<p class="Shlok">வளர்திருக் கடவூர் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 9</p>
<p class="Shlok">கருநீல வடிவமார் மாடேறி உத்தண்ட</p>
<p class="Shlok">கன தண்ட வெம்பாசமுங்</p>
<p class="Shlok">கைக்கொண்டு சண்டமா காலன்முன் எதிர்க்கமார்க்</p>
<p class="Shlok">கண்டன் வெருண்டு நோக்க</p>
<p class="Shlok">திருநீல கண்டனெனும் நின்பதியை உள்ளத்தில்</p>
<p class="Shlok">அன்பு கொண்டு அருச்சனைசெய</p>
<p class="Shlok">ஈசன் அவ்விலிங்கம் பிளப்ப நின்னோடுதோன்றி</p>
<p class="Shlok">யமனைச் சூலத்தி லூன்றிப்</p>
<p class="Shlok">பெருநீல மலையென நிலத்தில் அன்னவன்விழப்</p>
<p class="Shlok">பிறங்கு தாளால் உதைத்துப்</p>
<p class="Shlok">பேசுமுனி மைந்தனுக்கருள் செய்த துனதரிய</p>
<p class="Shlok">பேரருளின் வண்ணமலவோ?</p>
<p class="Shlok">வருநீல மடமாதர் விழியென்ன மலர்வாவி</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 10</p>
<p class="Shlok">சகல செல்வங்களும் தரும் இமயகிரிராச</p>
<p class="Shlok">தனயை மாதேவி நின்னைச்</p>
<p class="Shlok">சத்யமாய் நித்யமுள்ளத்தில் துதிக்கும் உத்</p>
<p class="Shlok">தமருக்கு இரங்கி மிகவும்</p>
<p class="Shlok">அகிலமதில் நோயின்மை கல்விதன தானியம்</p>
<p class="Shlok">அழகுபுகழ் பெருமை இளமை</p>
<p class="Shlok">அறிவுசந்தானம் வலிதுணிவு வாழ்நாள் வெற்றி</p>
<p class="Shlok">ஆகு நல்லூழ் நுகர்ச்சி</p>
<p class="Shlok">தொகைதரும் பதினாறு பேறும் தந்தருளிநீ</p>
<p class="Shlok">சுகானந்த வாழ்வளிப்பாய்</p>
<p class="Shlok">சுகிர்த குணசாலி! பரிபாலி! அநுகூலிதிரி</p>
<p class="Shlok">சூலி! மங்கள விசாலி!</p>
<p class="Shlok">மகவுநான் நீதாய் அளிக்கொணாதோ? மகிமை</p>
<p class="Shlok">வளர்திருக் கடவூரில் வாழ்வாமி!</p>
<p class="Shlok">சுபநேமி! புகழ் நாமி! சிவசாமி</p>
<p class="Shlok-1">மகிழ்வாமி! அபிராமி! உமையே! 11</p>
<p class="Chapter-End para-style-override-4">அபிராமி பட்டர் அருளிய ‘அபிராமியம்மைப் பதிகம் — 2’ முற்றிற்று.<span></span></p>


<p class="Page-Break">॥ ஸ்ரீதுர்காயை நம: ॥</p>
<p class="Heading" id="toc_marker-5">அம்மை திருப்பதிகம்</p>
<p class="Sub-Heading">(திருவருட்பிரகாச வள்ளலார் அருளியது)</p>
<p class="Sub-Title">பதினான்குசீர்க் கழிநெடிலடி ஆசிரிய விருத்தம்</p>
<p class="Padal-1 para-style-override-6">திருச்சிற்றம்பலம்</p>
<p class="Shlok">1. உலகின்உயிர் வகைஉவகை யுறஇனிய அருளமுதம்</p>
<p class="Shlok">உதவும்ஆ னந்த சிவையே</p>
<p class="Shlok">உவமைசொல அரியஒரு பெரியசிவ நெறிதனை</p>
<p class="Shlok">உணர்த்துபே ரின்ப நிதியே</p>
<p class="Shlok">இலகுபர அபரநிலை இசையும்அவ ரவர்பருவம்</p>
<p class="Shlok">இயலுற உளங்கொள் பரையே</p>
<p class="Shlok">இருமைநெறி ஒருமையுற அருமைபெறு பெருமைதனை</p>
<p class="Shlok">ஈந்தெனை அளித்த அறிவே</p>
<p class="Shlok">கலகமுறு சகசமல இருளகல வெளியான</p>
<p class="Shlok">காட்சியே கருணை நிறைவே</p>
<p class="Shlok">கடகரட விமலகய முகஅமுதும் அறுமுகக்</p>
<p class="Shlok">கநஅமுதும் உதவு கடலே</p>
<p class="Shlok">அலகில்வளம் நிறையும்ஒரு தில்லையம் பதிமேவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே.</p>
<p class="Shlok">2. கற்பவைஎ லாங்கற்றுள் உணர்பவைஎ லாமனக்</p>
<p class="Shlok">கரிசற உணர்ந்து கேட்டுக்</p>
<p class="Shlok">காண்பவைஎ லாங்கண்டு செய்பவைஎ லாஞ்செய்து</p>
<p class="Shlok">கருநெறி அகன்ற பெரியோர்</p>
<p class="Shlok">பொற்பவைஎ லாஞ்சென்று புகல்பவைஎ லாங்கொண்டு</p>
<p class="Shlok">புரிபவை எலாம்பு ரிந்துன்</p>
<p class="Shlok">புகழவைஎ லாம்புகழ்ந் துறுமவைஎ லாம்உறும்</p>
<p class="Shlok">போதவை எலாம்அ ருளுவாய்</p>
<p class="Shlok">நிற்பவைஎ லாம்நிற்ப அசைபவைஎ லாம்அசைய</p>
<p class="Shlok">நிறைபவை எலாஞ்செய் நிலையே</p>
<p class="Shlok">நினைபவைஎ லாம்நெகிழ நெறிஅவைஎ லாம்ஓங்கும்</p>
<p class="Shlok">நித்தியா னந்த வடிவே</p>
<p class="Shlok">அற்புடைய அடியர்புகழ் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே.</p>
<p class="Shlok">3. இக்கணம்இ ருந்தஇம் மெய்யென்ற பொய்க்கூரை</p>
<p class="Shlok">இனிவரு கணப்போ திலே</p>
<p class="Shlok">இடியாதி ருக்குமோ இடியுமோ என்செய்கோம்</p>
<p class="Shlok">என்செய்கோம் இடியும் எனில்யாம்</p>
<p class="Shlok">தெக்கணம் நடக்கவரும் அக்கணம் பொல்லாத</p>
<p class="Shlok">தீக்கணம் இருப்ப தென்றே</p>
<p class="Shlok">சிந்தைநைந் தயராத வண்ணம்நல் அருள்தந்த</p>
<p class="Shlok">திகழ் பரம சிவசத்தியே</p>
<p class="Shlok">எக்கணமும் ஏத்தும்ஒரு முக்கணி பரம்பரை</p>
<p class="Shlok">இமாசல குமாரி விமலை</p>
<p class="Shlok">இறைவிபை ரவிஅமலை எனமறைகள் ஏத்திட</p>
<p class="Shlok">இருந்த ருள்தருந் தேவியே</p>
<p class="Shlok">அக்கணுதல் எம்பிரான் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே.</p>
<p class="Shlok">பொய்யாத மொழியும்மயல் செய்யாத செயலும்வீண்</p>
<p class="Shlok">போகாத நாளும் விடயம்</p>
<p class="Shlok">புரியாத மனமும்உட் பிரியாத சாந்தமும்</p>
<p class="Shlok">புந்திதள ராத நிலையும்</p>
<p class="Shlok">எய்யாத வாழ்வும்வே றெண்ணாத நிறையும்நினை</p>
<p class="Shlok">என்றும் மறவாத நெறியும்</p>
<p class="Shlok">இறவாத தகவும்மேற் பிறவாத கதியும்இவ்</p>
<p class="Shlok">ஏழையேற் கருள்செய் கண்டாய்</p>
<p class="Shlok">கொய்யாது குவியாது குமையாது மணம்வீசு</p>
<p class="Shlok">கோமளத் தெய்வ மலரே</p>
<p class="Shlok">கோவாத முத்தமே குறையாத மதியமே</p>
<p class="Shlok">கோடாத மணி விளக்கே</p>
<p class="Shlok">ஐயான னம்கொண்ட தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே! (4)</p>
<p class="Shlok">பவமான எழுகடல் கடந்துமேற் கதியான</p>
<p class="Shlok">பதிநிலை அணைந்து வாழப்</p>
<p class="Shlok">பகலான சகலமுடன் இரவான கேவலப்</p>
<p class="Shlok">பகையுந் தடாத படிஓர்</p>
<p class="Shlok">தவமான கலனில்அருள் மீகாம னால்அலது</p>
<p class="Shlok">தமியேன் நடத்த வருமோ</p>
<p class="Shlok">தானா நடக்குமோ என்செய்கேன் நின்திருச்</p>
<p class="Shlok">சரணமே சரணம் அருள்வாய்</p>
<p class="Shlok">உவமான மற்றபர சிவமான சுத்தவெளி</p>
<p class="Shlok">உறவான முத்தர் உறவே</p>
<p class="Shlok">உருவான அருவான ஒருவான ஞானமே</p>
<p class="Shlok">உயிரான ஒளியின் உணர்வே</p>
<p class="Shlok">அவமான நீக்கிஅருள் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (5)</p>
<p class="Shlok">சூரிட்ட நடையில்என் போரிட்ட மனதைநான்</p>
<p class="Shlok">சொல்லிட்ட முடன்அ ணைத்துத்</p>
<p class="Shlok">துன்றிட்ட மோனம்எனும் நன்றிட்ட அமுதுண்டு</p>
<p class="Shlok">சும்மா இருத்தி என்றால்</p>
<p class="Shlok">காரிட்டி தற்குமுன் யாரிட்ட சாபமோ</p>
<p class="Shlok">கண்டிலேன் அம்மம் மஓர்</p>
<p class="Shlok">கணமேனும் நில்லாது பொல்லாது புவியில்</p>
<p class="Shlok">கறங்கெ னச்சுழல் கின்றதே</p>
<p class="Shlok">தாரிட்ட நீஅருள் சீரிட்டி டாய்எனில்</p>
<p class="Shlok">தாழ்பிறவி தன்னில் அதுதான்</p>
<p class="Shlok">தன்னைவீழ்த் துவதன்றி என்னையும் வீழ்த்தும்இத்</p>
<p class="Shlok">தமிய னேன்என் செய்குவேன்</p>
<p class="Shlok">ஆறிட்ட சடையாளர் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (6)</p>
<p class="Shlok">மாயைஎனும் இரவில்என் மனையகத் தேவிடய</p>
<p class="Shlok">வாதனைஎ னுங்கள் வர்தாம்</p>
<p class="Shlok">வந்துமன அடிமையை எழுப்பிஅவ னைத்தமது</p>
<p class="Shlok">வசமாக உளவு கண்டு</p>
<p class="Shlok">மேயமதி எனும்ஒரு விளக்கினை அவித்தெனது</p>
<p class="Shlok">மெய்ந்நிலைச் சாளி கைஎலாம்</p>
<p class="Shlok">வேறுற உடைத்துள்ள பொருள்எலாம் கொள்ளைகொள</p>
<p class="Shlok">மிகநடுக் குற்று நினையே</p>
<p class="Shlok">நேயம்உற ஓவாது கூவுகின் றேன்சற்றும்</p>
<p class="Shlok">நின்செவிக் கேற இலையோ</p>
<p class="Shlok">நீதிஇலை யோதரும நெறியும்இலை யோஅருளின்</p>
<p class="Shlok">நிறைவும்இலை யோஎன் செய்கேன்</p>
<p class="Shlok">ஆயமறை முடிநின்ற தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (7)</p>
<p class="Shlok">வெவ்வினைக் கீடான காயம்இது மாயம்என</p>
<p class="Shlok">வேத முதல்ஆ கமம்எலாம்</p>
<p class="Shlok">மிகுபறைஅ றைந்தும்இது வெயில்மஞ்சள் நிறம்எனும்</p>
<p class="Shlok">விவேகர் சொற்கேட் டறிந்தும்</p>
<p class="Shlok">கவ்வைபெறு கடலுலகில் வைரமலை ஒத்தவர்</p>
<p class="Shlok">கணத்திடை இறத்தல் பலகால்</p>
<p class="Shlok">கண்ணுறக் கண்டும்இப் புலைஉடலின் மானம்ஓர்</p>
<p class="Shlok">கடுஅளவும் விடுவ தறியேன்</p>
<p class="Shlok">எவ்வம்உறு சிறியனேன் ஏழைமதி என்னமதி</p>
<p class="Shlok">இன்னமதி என்று ணர்கிலேன்</p>
<p class="Shlok">இந்தமதி கொண்டுநான் எந்தவகை அழியாத</p>
<p class="Shlok">இன்பநிலை கண்டு மகிழ்வேன்</p>
<p class="Shlok">அவ்வியம்அ கற்றிஅருள் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (8)</p>
<p class="Shlok">ஒளிமருவும் உனதுதிரு வருள்அணுத் துணையேனும்</p>
<p class="Shlok">உற்றிடில் சிறுது ரும்பும்</p>
<p class="Shlok">உலகம் படைத்தல்முதல் முத்தொழில் இயற்றும்என</p>
<p class="Shlok">உயர்மறைகள் ஓர்அ னந்தம்</p>
<p class="Shlok">தெளிவுறமு ழக்கஅது கேட்டுநின் திருவடித்</p>
<p class="Shlok">தியானம் இல்லா மல்அவமே</p>
<p class="Shlok">சிறுதெய்வ நெறிசெல்லும் மானிடப் பேய்கள்பால்</p>
<p class="Shlok">சேராமை எற்க ருளுவாய்</p>
<p class="Shlok">களிமருவும் இமயவரை அரையன்மகள் எனவரு</p>
<p class="Shlok">கருணைதரு கலாப மயிலே</p>
<p class="Shlok">கருதும்அடி யவர்இதய கமலமலர் மிசைஅருட்</p>
<p class="Shlok">கலைகி ளரவளர் அன்னமே</p>
<p class="Shlok">அளிநறைகொள் இதழிவனை தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (9)</p>
<p class="Shlok">நீறணிந் தொளிர்அக்க மணிதரித் துயர்சைவ</p>
<p class="Shlok">நெறிநின்று னக்கு ரியஓர்</p>
<p class="Shlok">நிமலமுறும் ஐந்தெழுத் துள்நிலையு றக்கொண்டு</p>
<p class="Shlok">நின்னடிப் பூசை செய்து</p>
<p class="Shlok">வீறணிந் தென்றும்ஒரு தன்மைபெறு சிவஞான</p>
<p class="Shlok">வித்தகர்ப தம்பர வும்ஓர்</p>
<p class="Shlok">மெய்ச்செல்வ வாழ்க்கையில் விருப்பமுடை யேன்இது</p>
<p class="Shlok">விரைந்தருள வேண்டும் அமுதே</p>
<p class="Shlok">பேறணிந் தயன்மாலும் இந்திரனும் அறிவரிய</p>
<p class="Shlok">பெருமையை அணிந்த அமுதே</p>
<p class="Shlok">பிரசமலர் மகள்கலைசொல் மகள்விசய மகள்முதல்</p>
<p class="Shlok">பெண்கள்சிரம் மேவும் மணியே</p>
<p class="Shlok">ஆறணிந் திடுசடையர் தில்லையம் பதிமருவும்</p>
<p class="Shlok">அண்ணலார் மகிழும் மணியே</p>
<p class="Shlok">அகிலாண்ட மும்சரா சரமும்ஈன் றருள்பர</p>
<p class="Shlok-1">சிவானந்த வல்லி உமையே. (10)</p>
<p class="Padal-1 para-style-override-2">திருச்சிற்றம்பலம்</p>
<p class="Chapter-End para-style-override-4">திருவருட்பிரகாச வள்ளலார் அருளிய ‘அம்மை திருப்பதிகம்’ முற்றிற்று.<span></span></p>


<p class="Page-Break"> </p>
<p class="First-End-Page-text" id="toc_marker-6">கடைசி பக்கம்</p>


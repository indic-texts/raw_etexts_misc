
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Top-heading">ஸ்ரீ ஆண்டாள் அருளிச் செய்த</p>
<p class="Title-Page---Book-Name">திருப்பாவை</p>
<p class="Title-Page---Top-heading">மற்றும்</p>
<p class="Title-Page---Book-Name"><span class="char-style-override-2">திருப்பள்ளியெழுச்சி, திருப்பல்லாண்டு</span></p>
<p class="Title-Page---Book-Name-Hindi" xml:lang="hi-IN">तिरुप्पावै – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-3">3</span>ந்து<span class="char-style-override-3">4</span>ஶ்ச ஸகா<span class="char-style-override-3">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-3">3</span>யா த்<span class="char-style-override-3">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-3">3</span>வதே<span class="char-style-override-3">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Text">தமிழ் பக்தி இலக்கியத்தில், தலைசிறந்தனவாகக் கருதத்தக்க நூல்கள் பல உள்ளன. அவற்றில் ஒன்று, ஸ்ரீ ஆண்டாள் அருளிச் செய்த <span class="char-style-override-4">‘திருப்பாவை’</span>.</p>
<p class="Text">ஜனகர், பூமியை உழுது பெற்றார் சீதைப்பிராட்டியாரை; பெரியாழ்வார், பூமியைத் தொழுது பெற்றார் ஆண்டாள் நாச்சியாரை. (துளபக் காட்டில் கண்டெடுக்கப் பெற்றவர், ஆண்டாள்.)</p>
<p class="Text">இந்தப் பாசுரங்களை உள்ளமுருகப் படிக்கும்போது, ‘நாம் ஏன் ஆயர்பாடியில் பிறக்கவில்லை?’ என்ற ஏக்கமும், ‘நாம் இப்போது ஆயர்பாடியில், கண்ணனின் தோளில் கைபோட்டுக் கொண்டுதான் இருக்கிறோமோ?’ என்ற பரவசமும் தோன்றினால், அது வியப்பில்லை!</p>
<p class="Text">திருப்பாவையைத் தினம்தோறும் அனுசந்தானம் செய்பவர்கள் பேறுபெற்றவர்கள். நிச்சயமாக, கண்ணன் அவர்களுக்குப் பறை (எல்லா பலன்களும்) தருவான்!</p>
<p class="Text">பிருந்தாவனத்துச் சிறுவர்கள் தொட்டுத் தொட்டு மகிழ்ந்த, கோபியர்கள் பார்த்துப் பார்த்துப் பரவசமடைந்த நந்தகோபன் குமரனை, திருப்பாவை பாசுரங்களைப் படித்துப் படித்து நாம் மனக்கண்ணால் காணலாம்.</p>
<p class="Text">தமிழ்நாட்டுக் கோவில்களில் இறைவன் அர்ச்சாமூர்த்தங்களுக்குத் தேர்வலம் உண்டு. ஆனால், மனித உடம்புடன் வாழ்ந்த மூவர்க்கு, அதாவது ஸ்ரீபெரும்பூதூர் இராமானுஜர், திருப்பெருந்துறை மணிவாசகர், ஸ்ரீவில்லிபுத்தூர் ஆண்டாள் ஆகியோருக்கு மட்டுமே தேர்த்திருவிழா நடைபெறுகிறது.</p>
<p class="Text para-style-override-5">நாமும் <span class="char-style-override-4">‘ஸ்ரீ ஆண்டாள்’</span> அழகுற அமைத்த திருப்பாவை என்னும் பாசுரத் தேரில் நடுநாயகமாய் எழுந்தருளியிருக்கும் யசோதை மைந்தனைத் தரிசித்துப் புண்ணியம் பெறலாம்.<span class="char-style-override-5"></span></p>


<p class="Page-Break">॥ ஸ்ரீஹரி: ॥</p>
<p class="Heading para-style-override-6" id="toc_marker-3">ஸ்ரீ ஆண்டாள் (வைபவம்) வரலாறு</p>
<p class="Text">பல நூறு ஆண்டுகளுக்கு முன்பு தமிழகத்தில், பாண்டிய நாட்டில் ஸ்ரீவில்லிபுத்தூரில் வடபெருங்கோயிலுடையானுக்கு மாலைகள் சமர்ப்பிக்க, நந்தவனம் அமைத்துத் தொண்டு செய்து வந்தவர் பட்டர்பிரான். பரமனுக்குப் பல்லாண்டு பாடிய பெரியாழ்வார்!</p>
<p class="Text">குழந்தைப்பேறு இல்லாத அவருக்கு, இராமாயண ஜனகருக்கு ஏர்முனை நாயகியாகச் சீதை கிடைத்தது போல, திருத்துழாய்ச் செடியின் அடியில் கிடைத்தாள் ஒரு பெண் குழந்தை. திருவாடிப்பூரம் ஆண்டாளின் திருஅவதார நாள். கோதை என்று பெயரிட்டுச் சீருடனும் சிறப்புடனும் வளர்த்து வந்தார் பெரியாழ்வார்.</p>
<p class="Text">சிறுவயது முதலே குழந்தை பக்திச்சூழலில், அரங்கனின், கண்ணனின், திருமாலின் நினைவாகவே இருந்தது. பருவம் வந்த அளவில், <span class="char-style-override-4">‘மானிடவர்க்கென்று பேச்சுப்படில் வாழகில்லேன்’</span> என்று கூறி, அரங்கனையே மணப்பது என்று முடிவு செய்தாள், கோதை.</p>
<p class="Text">வடபெருங்கோயிலுடையானுக்கென்று (கோவில் இறைவனுக்கு), பயபக்தியுடன் தந்தை கட்டி வைத்திருந்த அழகான மாலை ஒன்றை அவர் இல்லாதபோது, தான் அணிந்து, ‘அழகே வடிவான இறைவனுக்குத் தான் ஏற்ற துணைவிதானா?’ என்று அழகு பார்த்தாள், கோதை. <span class="char-style-override-4">‘காறை பூணும் கண்ணாடி காணும்’ (பெரியாழ்வார் திருமொழி 3—7—8)</span>. தந்தை கண்டுவிட்டார்; துணுக்குற்றார்; மகளைக் கடிந்தார். அன்று முழுவதும் உண்ணாது உறங்காது, ‘பழி நேர்ந்ததே’ என்று வருந்தினார்.</p>
<p class="Text">அவரது கனவில் வடபெருங்கோயிலுடை இறைவன் தோன்றி, ‘ஏன் மாலை சூட்ட வரவில்லை?’ என்று கேட்டார். நடந்ததை ஆழ்வார் கூற, <span class="char-style-override-4">‘கோதையின் மாலை இன்றித் தம் தோள்கள் வாட்டமுற்றிருப்பதாக’</span>க் கூறி, அதனைக் கொண்டுவர ஆணையிட்டார்.</p>
<p class="Text">கோதை சூட்டி மகிழ்ந்ததைக் கோபாலன் ஏற்று மகிழ்ந்தார். <span class="char-style-override-4">‘சூடிக்கொடுத்த நாச்சியார்’</span> என்று பெயர் பெற்றார், கோதை. உலக வழக்கப்படி மணம் செய்து கொள்ள மறுத்த பெண்ணை எண்ணி வருந்தினார், ஆழ்வார்.</p>
<p class="Text">பாகவத காலத்தில் விரதம் இருந்து, ஆயர்பெண்கள் கண்ணனை அடைந்ததை எண்ணியும், தமிழர் மரபுப்படி பாவை நோன்பு, தைந்நீராடல் என்பதைக் கருத்தில் கொண்டும் திருப்பாவைப் பாடல்களாலேயே பாவை நோன்பு நோற்றார். நாச்சியார் மொழிப் பாடல்களால் இறைவனுக்குப் பட்சிகளைத் தூதுவிடுத்தார்.</p>
<p class="Text">சூடிக்கொடுத்த நாச்சியார் ‘<span class="char-style-override-4">திருப்பாவை’, ‘நாச்சியார் திருமொழி’</span> என்று இன்று வழங்கப்பெறும் அழகிய நூல்களைப் பாடிய <span class="char-style-override-4">‘பாடிக் கொடுத்த நாச்சியார்’</span> ஆகவும் ஆனார்.</p>
<p class="Text">காலம் கனிந்தது. கனவில் சோழ—பாண்டிய மன்னர்களுக்கும், பெரியாழ்வாருக்கும் கோதையை மணப்பெண்ணாக எல்லா அலங்காரங்களுடனும் திருவரங்கப் பெருநகருக்கு அழைத்துவர ஆணையிட்டான், அரங்கன்.</p>
<p class="Text">ஸ்ரீவில்லிபுத்தூரிலிருந்து மூடுபல்லக்கில் அரசகுமாரி போல அழைத்துச் செல்லப்பட்டாள், கோதை.</p>
<p class="Text">அரங்கன் திருமுன்பு, பல்லக்கினின்றும் இறங்கி, பட்டாடையை உதறி உடுத்து, புதுமணப்பெண் போல அரங்கனை நோக்கி நடந்தாள், கோதை. ‘என்ரங்கத்தின்னமுதர், குழலழகர், வாயழகர், கண்ணழகர்’ என்று காலமெல்லாம் தான் காதலித்த அரங்கனைக் கண்டு, அவன் உறங்கும் நாகணையை மிதித்து ஏறி, அவன் திருவடிகளில் கலந்து விட்டாள், அன்னை! இதுதான் வைதிகமான (பழமையான) ஆண்டாள் திருக்கல்யாணம். ‘ஜனக ராஜனைப் போல் நீரும் நமக்கு மாமனாராகிவிட்டீர்’ என்று அசரீரி (உருவமற்ற ஒலி) எழுந்தது.</p>
<p class="Text"><span class="char-style-override-4">‘ஒருமகள் தன்னையுடையேன் உலகம் நிறைந்த புகழால் திருமகள் போல வளர்த்தேன். செங்கண்மால்தான் கொண்டு போனான்’ (பெரியாழ்வார் திருமொழி 3—8—4)</span> என்று தலைமகனுடன் சென்ற தலைமகளைப் பற்றிய பெரியாழ்வார் பாசுரம் நினைக்கத்தக்கது.</p>
<p class="Text">இதுதான் ஆண்டாளின் திருக்கல்யாணம். ஆன்மாவான உயிர், இறைவன் திருவடிகளில் இணைவதைக் குறிப்பதுதான் இது. வைணவத்தில், ஆண்டாள், திருப்பாணாழ்வார் இருவர்க்கு மட்டுமே இப்பேறு வாய்த்தது.</p>
<p class="Text">பெரியாழ்வார், மற்றும் ஸ்ரீவில்லிபுத்தூர்ப் பெருமக்கள் வேண்ட, <span class="char-style-override-4">‘வாரணம் ஆயிரம்’</span> என்ற அன்னையின் கனவுத் திருமணத்தை நனவாக்கி, முறைப்படி திருமணம் புரிந்து கொண்டான் அரங்கன் என்பது வழிவழியான கதை. இன்றும் ஸ்ரீவில்லிபுத்தூரில் ஆண்டாள் நாச்சியாருடன் ரங்கமன்னார் எழுந்தருளிப் பக்தர்களைக் காத்தருள்கிறான்.</p>
<p class="Shlok para-style-override-4">சூடிக்கொடுத்த நாச்சியார்—ரங்கமன்னார் திருவடி மலர்களே நமக்குத் தஞ்சம்!<span class="char-style-override-6"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-4">நாச்சியார் திருமொழி</p>
<p class="Sub-Heading para-style-override-6">(ஸ்ரீ கோதை ஆண்டாள் அருளியது)</p>
<p class="Sub-Title">சில பாசுரங்கள்</p>
<p class="Padal">வாரணம் ஆயிரம் சூழ வலஞ்செய்து</p>
<p class="Padal">நாரணன் நம்பி நடக்கின்றான் என்றெதிர்</p>
<p class="Padal">பூரண பொற்குடம் வைத்துப் புறமெங்கும்</p>
<p class="Padal para-style-override-7">தோரணம் நாட்டக் கனாக்கண்டேன் தோழீ! நான்.</p>
<p class="Padal">நாளை வதுவை மணமென்று நாளிட்டு</p>
<p class="Padal">பாளை கமுகு பரிசுடைப் பந்தற்கீழ்</p>
<p class="Padal">கோளரி மாதவன் கோவிந்தன் என்பான்ஓர்</p>
<p class="Padal para-style-override-7">காளை புகுதக் கனாக்கண்டேன் தோழீ! நான்.</p>
<p class="Padal">இந்திரன் உள்ளிட்ட தேவர் குழாமெல்லாம்</p>
<p class="Padal">வந்திருந்து என்னை மகட்பேசி மந்திரித்து</p>
<p class="Padal">மந்திரக் கோடி உடுத்தி மணமாலை</p>
<p class="Padal para-style-override-7">அந்தரி சூட்டக் கனாக்கண்டேன் தோழீ! நான்.</p>
<p class="Padal">நால்திசைத் தீர்த்தம் கொணர்ந்து நனிநல்கி</p>
<p class="Padal">பார்ப்பனச் சிட்டர்கள் பல்லாரெடுத் தேத்தி</p>
<p class="Padal">பூப்புனை கண்ணிப் புனிதனோடு என்தன்னை</p>
<p class="Padal para-style-override-7">காப்பு நாண்கட்டக் கனாக்கண்டேன் தோழீ! நான்.</p>
<p class="Padal">கதிரொளி தீபம் கலசம் உடனேந்தி</p>
<p class="Padal">சதிரிள மங்கையர்தாம் வந்து எதிர்கொள்ள </p>
<p class="Padal">மதுரையார் மன்னன் அடிநிலைதொட்டு எங்கும்</p>
<p class="Padal para-style-override-7">அதிரப் புகுதக் கனாக்கண்டேன் தோழீ! நான்.</p>
<p class="Padal">மத்தளம் கொட்ட, வரிசங்கம் நின்றுஊத,</p>
<p class="Padal">முத்து உடைத்தாமம் நிரைதாழ்ந்த பந்தற்கீழ்,</p>
<p class="Padal">மைத்துனன் நம்பி மதுசூதன் வந்துஎன்னைக்</p>
<p class="Padal para-style-override-7">கைத்தலம் பற்றக் கனாக்கண்டேன் தோழீ! நான்.</p>
<p class="Padal">வாய் நல்லார் நல்லமறையோதி மந்திரத்தால்</p>
<p class="Padal">பாய் சிலை நாணல்படுத்துப் பரிதிவைத்து</p>
<p class="Padal">காய் சினமா களிறன்னான் என்கைப்பற்றி</p>
<p class="Padal para-style-override-7">தீவலம் செய்யக் கனாக்கண்டேன் தோழீ! நான்.</p>
<p class="Padal">இம்மைக்கும் ஏழேழ் பிறவிக்கும் பற்றாவான்</p>
<p class="Padal">நம்மை உடையவன் நாராயணன் நம்பி</p>
<p class="Padal">செம்மை உடைய திருக்கையால் தாள்பற்றி</p>
<p class="Padal para-style-override-7">அம்மி மிதிக்கக் கனாக்கண்டேன் தோழீ! நான்.</p>
<p class="Padal">வரிசிலை வாள்முகத்து என்னைமார் தாம்வந்திட்டு </p>
<p class="Padal">எரிமுகம் பாரித்து என்னைமுன்னே நிறுத்தி</p>
<p class="Padal">அரிமுகன் அச்சுதன் கைம்மேல் என்கைவைத்து</p>
<p class="Padal para-style-override-7">பொரிமுகம் தட்டக் கனாக்கண்டேன் தோழீ! நான்.</p>
<p class="Padal">குங்கும மப்பிக் குளிர்சாந்த மட்டித்து</p>
<p class="Padal">மங்கல வீதிவலஞ் செய்து மணநீர்</p>
<p class="Padal">அங்கு அவனோடும் உடன்சென்று அங்குஆனைமேல் </p>
<p class="Padal para-style-override-7">மஞ்சன மாட்டக் கனாக்கண்டேன் தோழீ! நான்.</p>
<p class="Padal">ஆயனுக்காகத் தான் கண்ட கனாவினை</p>
<p class="Padal">வேயர்புகழ் வில்லிபுத்தூர்க் கோன் கோதைசொல்</p>
<p class="Padal">தூய தமிழ்மாலை ஈரைந்தும் வல்லவர்</p>
<p class="Padal">வாயும் நன்மக்களைப் பெற்று மகிழ்வரே!</p>
<p class="Chapter-End">* * * *</p>
<p class="Text para-style-override-4"><span class="char-style-override-7">வைணவத் திருமணங்களில் இன்றும் இடம் பெறுவன இந்தப் பாசுரங்கள். பக்தியுடன் இப்பாடல்களைப் பாடிப் பரமனை வேண்டும் கன்னிப்பெண்களுக்கு விரைவில் திருமணம் நடக்குமென்பது பெரியோர் வாக்கு — நம்பிக்கை</span><span></span></p>


<p class="Page-Break">॥ ஸ்ரீமதே ராமாநுஜாய நம: ॥</p>
<p class="Heading para-style-override-6" id="toc_marker-5">திருப்பாவை தனியன்கள்</p>
<p class="Text">திருப்பாவை பாராயணத்திற்கு (சேவிப்பதற்கு) முன் கீழ்வரும் தனியன்களைச் சேவிப்பது (கூறுவது) மரபு. நூலுடன் சேராமல் தனியே இருப்பதால் இதற்கு ‘தனியன்’ என்று பெயர்; தனிச்சிறப்பு உடையவையும் ஆகும்.</p>
<p class="Sub-Title">ஸ்ரீ பராசரபட்டர் அருளிச் செய்த தனியன்</p>
<p class="Padal">நீளா துங்க<span class="char-style-override-8">3</span> ஸ்தநகி<span class="char-style-override-8">3</span>ரி தடீஸூப்த முத்போத்ய க்ரு॒ஷ்ணம்</p>
<p class="Padal">பாரார்த்யம் ஸ்வம் ச்ருதி சதச்சிரஸ்ஸித்<span class="char-style-override-8">3</span>த<span class="char-style-override-8">4</span> மத்<span class="char-style-override-8">4</span>யாபயந்தீ,</p>
<p class="Padal">ஸ்வோச்சிஷ்டாயாம் ஸ்ரஜி நிக<span class="char-style-override-8">3</span>ளிதம் யாபலாத் கிருத்ய பு<span class="char-style-override-8">4</span>ங்க்தே</p>
<p class="Padal">கே<span class="char-style-override-8">3</span>ாதா தஸ்யை, நம இத<span class="char-style-override-8">3</span>மித<span class="char-style-override-8">3</span>ம் பூ<span class="char-style-override-8">4</span>ய ஏவாஸ்து பூ<span class="char-style-override-8">4</span>ய:</p>
<p class="Text">நப்பின்னையாகிய பிராட்டியின் மார்பகங்களில் சாய்ந்து கண்வளரும் கண்ணனைப் பள்ளி உணர்த்தி, சேவித்து, அவனுக்குத் தொண்டு செய்வதில் தன் ஆற்றாமையைத் தெரிவித்து, தான் சூடிய பூமாலையால் அத்தலைவனைத் தளைப்படுத்தி, அனுபவித்த, ஆண்டாளின் திருவடிகளில் தொழுது, தொழுது நிற்கிறேன்.</p>
<p class="Chapter-End">* * * *</p>
<p class="Sub-Title">உய்யக்கொண்டார் என்ற ஆசார்யர் அருளிச் செய்த தனியன்கள்</p>
<p class="Padal">அன்ன வயற்புதுவை யாண்டாள், அரங்கற்குப்</p>
<p class="Padal">பன்னு திருப்பாவை பல்பதியம், — இன்னிசையால்</p>
<p class="Padal">பாடிக் கொடுத்தாள்நற் பாமாலை, பூமாலை</p>
<p class="Padal">சூடிக் கொடுத்தாளைச் சொல்லு.<span class="char-style-override-9"></span></p>
<p class="Text">அன்னங்கள் நடைபயிலும் வயல்களை உடையது, ஸ்ரீவில்லிபுத்தூர். அவ்வூரில் அவதரித்தவர் ஆண்டாள். அவர் அருளிச் செய்த திருப்பாவை என்ற இந்தப் பாடல் தொகுப்பை இனிய இசையுடன் பாடி, திருவரங்கநாதனுக்குப் பாமாலை சூட்டினார். அது மட்டுமா? நல்ல மணமிக்க மலர்களால் அமைந்த பூமாலையையும் இறைவனுக்குச் சூட்டி மகிழ்ந்தார். <span class="char-style-override-4">‘சூடிக்கொடுத்த நாச்சியார்’</span> என்று மட்டுமல்லாது <span class="char-style-override-4">‘பாடிக் கொடுத்த நாச்சியார்’</span> என்றும் அவர் புகழ் பேசுவோமாக!</p>
<p class="Padal">சூடிக்கொடுத்த சுடர்க்கொடியே தொல்பாவை,</p>
<p class="Padal">பாடியருளவல்ல பல்வளையாய் — நாடி நீ</p>
<p class="Padal">‘வேங்கடவற் கென்னை விதி’ என்ற இம்மாற்றம்</p>
<p class="Padal">நாங்கடவா வண்ணமே நல்கு.</p>
<p class="Text">(மாலை) சூடிக் கொடுத்தாள் என்று புகழ் பெற்ற ஆண்டாள் அன்னையே! பழமையான பாவை நோன்பை திருப்பாவையென்னும் பாடல் நோன்பாகவே ஆக்கிய, பல்வளையல்களை அணிந்த கோதைப் பிராட்டியே! <span class="char-style-override-4">‘திருவேங்கடத்து எம்பெருமானுக்கு என்னை வாழ்க்கைப்படுத்த வேண்டும்’</span> என்று நீ, நாச்சியார் திருமொழியில் வேண்டியதை நாங்கள் என்றும் மீறாதிருக்கும்படி அருள் செய்ய வேண்டும்.</p>
<p class="Chapter-End para-style-override-4">* * * *<span></span></p>


<p class="Page-Break">॥ ஸ்ரீஹரி: ॥</p>
<p class="Heading para-style-override-6" id="toc_marker-6">திருப்பாவை</p>
<p class="Sub-Heading para-style-override-6">(ஸ்ரீ கோதை ஆண்டாள் அருளியது)</p>
<p class="Head-1">1. முதல் பாடல் முத்தான பாடல்</p>
<p class="Shlok">மார்கழித் திங்கள் மதிநிறைந்த நன்னாளால்</p>
<p class="Shlok">நீராடப் போதுவீர்! போதுமினோ, நேரிழையீர்!</p>
<p class="Shlok">சீர்மல்கும் ஆய்ப்பாடிச் செல்வச் சிறுமீர்காள்!</p>
<p class="Shlok">கூர்வேல் கொடுந்தொழிலன் நந்தகோபன் குமரன்</p>
<p class="Shlok">ஏரார்ந்த கண்ணி யசோதை இளஞ்சிங்கம்</p>
<p class="Shlok">கார்மேனிச் செங்கண் கதிர்மதியம் போல்முகத்தான்</p>
<p class="Shlok">நாராயணனே நமக்கே பறை தருவான்</p>
<p class="Shlok-1">பாரோர் புகழப் படிந்தேலோர் எம்பாவாய்.</p>
<p class="Head-1">2. செய்ய வேண்டியவை; விலக்க வேண்டியவை</p>
<p class="Shlok">வையத்து வாழ்வீர்காள்! நாமும்நம் பாவைக்குச்</p>
<p class="Shlok">செய்யும் கிரிசைகள் கேளீரோ! பாற்கடலுள்</p>
<p class="Shlok">பையத் துயின்ற பரமன் அடிபாடி</p>
<p class="Shlok">நெய்யுண்ணோம்; பாலுண்ணோம்; நாட்காலே நீராடி</p>
<p class="Shlok">மையிட்டெழுதோம்; மலரிட்டு நாம் முடியோம்;</p>
<p class="Shlok">செய்யாதன செய்யோம்; தீக்குறளைச் சென்றோதோம்;</p>
<p class="Shlok">ஐயமும் பிச்சையும் ஆந்தனையும் கைகாட்டி</p>
<p class="Shlok-1">உய்யுமா றெண்ணி உகந்தேலோர் எம்பாவாய்.</p>
<p class="Head-1">3. நீங்காத செல்வம் நிறைக!</p>
<p class="Shlok">ஓங்கி உலகளந்த உத்தமன் பேர்பாடி</p>
<p class="Shlok">நாங்கள் நம்பாவைக்குச் சாற்றி நீராடினால்</p>
<p class="Shlok">தீங்கின்றி நாடெல்லாம் திங்கள்மும் மாரிபெய்து</p>
<p class="Shlok">ஓங்கு பெருஞ் செந்நெலூடு கயலுகளப்</p>
<p class="Shlok">பூங்குவளைப் போதில் பொறிவண்டு கண்படுப்பத்</p>
<p class="Shlok">தேங்காதே புக்கிருந்து சீர்த்த முலைபற்றி</p>
<p class="Shlok">வாங்கக்குடம் நிறைக்கும் வள்ளல் பெரும்பசுக்கள்</p>
<p class="Shlok-1">நீங்காத செல்வம் நிறைந்தேலோர் எம்பாவாய்.</p>
<p class="Head-1">4. மழையே! வாழ உலகினில் பெய்திடாய்!</p>
<p class="Shlok">ஆழிமழைக் கண்ணா! ஒன்றுநீ கைகரவேல்</p>
<p class="Shlok">ஆழியுள் புக்கு முகந்துகொடு ஆர்த்தேறி</p>
<p class="Shlok">ஊழி முதல்வன் உருவம்போல் மெய்கறுத்துப்</p>
<p class="Shlok">பாழியந் தோளுடைப் பற்பநாபன் கையில்</p>
<p class="Shlok">ஆழிபோல் மின்னி, வலம்புரிபோல் நின்றதிர்ந்து,</p>
<p class="Shlok">தாழாதே சார்ங்கம் உதைத்த சரமழைபோல்</p>
<p class="Shlok">வாழ உலகினில் பெய்திடாய், நாங்களும்</p>
<p class="Shlok-1">மார்கழி நீராட மகிழ்ந்தேலோர் எம்பாவாய்.</p>
<p class="Head-1">5. பாவங்கள் போயின!</p>
<p class="Shlok">மாயனை மன்னு வடமதுரை மைந்தனை,</p>
<p class="Shlok">தூய பெருநீர் யமுனைத் துறைவனை,</p>
<p class="Shlok">ஆயர் குலத்தினில் தோன்றும் அணிவிளக்கை,</p>
<p class="Shlok">தாயைக் குடல்விளக்கம் செய்த தாமோதரனை,</p>
<p class="Shlok">தூயோமாய் வந்துநாம் தூமலர் தூவித்தொழுது</p>
<p class="Shlok">வாயினால் பாடி, மனத்தினால் சிந்திக்க,</p>
<p class="Shlok">போய பிழையும் புகுதருவான் நின்றனவும்</p>
<p class="Shlok-1">தீயினில் தூசாகும் செப்பேலோர் எம்பாவாய்.</p>
<p class="Head-1">6. பிள்ளாய் எழுந்திராய்!</p>
<p class="Shlok">புள்ளும் சிலம்பினகாண்! புள்ளரையன் கோயிலில்</p>
<p class="Shlok">வெள்ளை விளிசங்கின் பேரரவம் கேட்டிலையோ?</p>
<p class="Shlok">பிள்ளாய் எழுந்திராய்! பேய்முலை நஞ்சுண்டு,</p>
<p class="Shlok">கள்ளச் சகடம் கலக்கழியக் காலோச்சி,</p>
<p class="Shlok">வெள்ளத்து அரவில் துயிலமர்ந்த வித்தினை</p>
<p class="Shlok">உள்ளத்துக் கொண்டு முனிவர்களும் யோகிகளும்</p>
<p class="Shlok">மெள்ள எழுந்து அரியென்ற பேரரவம்</p>
<p class="Shlok-1">உள்ளம் புகுந்து குளிர்ந்தேலோர் எம்பாவாய்.</p>
<p class="Head-1">7. எங்கள் தலைவியே எழுந்திரு!</p>
<p class="Shlok">கீசுகீசென்று எங்கும் ஆனைச்சாத்தன் கலந்து</p>
<p class="Shlok">பேசின பேச்சரவம் கேட்டிலையோ? பேய்ப்பெண்ணே!</p>
<p class="Shlok">காசும் பிறப்பும் கலகலப்பக் கைபேர்த்து</p>
<p class="Shlok">வாச நறுங்குழல் ஆய்ச்சியர் மத்தினால்</p>
<p class="Shlok">ஓசை படுத்த தயிரரவம் கேட்டிலையோ?</p>
<p class="Shlok">நாயகப் பெண்பிள்ளாய்! நாராயணன் மூர்த்தி</p>
<p class="Shlok">கேசவனைப் பாடவும்நீ கேட்டே கிடத்தியோ?</p>
<p class="Shlok-1">தேசம் உைடயாய்! திறவேலோர் எம்பாவாய்.</p>
<p class="Head-1">8. உற்சாகமிக்கவளே! இன்னுமா உறக்கம்?</p>
<p class="Shlok">கீழ்வானம் வெள்ளென்று எருமை சிறுவீடு</p>
<p class="Shlok">மேய்வான் பரந்தனகாண் மிக்குள்ள பிள்ளைகளும்</p>
<p class="Shlok">போவான் போகின்றாரைப் போகாமல்காத்து, உன்னைக்</p>
<p class="Shlok">கூவுவான் வந்துநின்றோம்; கோதுகலம் உடைய </p>
<p class="Shlok">பாவாய்! எழுந்திராய்; பாடிப் பறைகொண்டு</p>
<p class="Shlok">மாவாய் பிளந்தானை, மல்லரை மாட்டிய</p>
<p class="Shlok">தேவாதி தேவனைச் சென்றுநாம் சேவித்தால்,</p>
<p class="Shlok-1">ஆவாவென்று ஆராய்ந்து அருளேலோர் எம்பாவாய்.</p>
<p class="Head-1">9. மாமன் மகளே! தூக்கம் போதாதா?</p>
<p class="Shlok">தூமணி மாடத்துச் சுற்றும் விளக்கெரியத்</p>
<p class="Shlok">தூபம் கமழத் துயிலணைமேல் கண்வளரும்</p>
<p class="Shlok">மாமான் மகளே! மணிக்கதவம் தாள்திறவாய்;</p>
<p class="Shlok">மாமீர்! அவளை எழுப்பீரோ? உன்மகள்தான்</p>
<p class="Shlok">ஊமையோ? அன்றிச் செவிடோ? அனந்தலோ?</p>
<p class="Shlok">ஏமப் பெருந்துயில் மந்திரப் பட்டாளோ?</p>
<p class="Shlok">மாமாயன் மாதவன் வைகுந்தன் என்றென்று</p>
<p class="Shlok-1">நாமம் பலவும் நவின்றேலோர் எம்பாவாய்.</p>
<p class="Head-1">10. தெளிவாக வந்து திறவம்மா கதவை!</p>
<p class="Shlok">நோற்றுச் சுவர்க்கம் புகுகின்ற அம்மனாய்!</p>
<p class="Shlok">மாற்றமும் தாராரோ, வாசல் திறவாதார்?</p>
<p class="Shlok">நாற்றத் துழாய்முடி நாராயணன் நம்மால்</p>
<p class="Shlok">போற்றப் பறைதரும் புண்ணியனால் பண்டொருநாள்</p>
<p class="Shlok">கூற்றத்தின் வாய் வீழ்ந்த கும்பகர்ணனும்</p>
<p class="Shlok">தோற்றும் உனக்கே பெருந்துயில்தான் தந்தானோ?</p>
<p class="Shlok">ஆற்ற அனந்தல் உடையாய்! அருங்கலமே!</p>
<p class="Shlok-1">தேற்றமாய் வந்து திறவேலோர் எம்பாவாய்.</p>
<p class="Head-1">11. புனமயிலே! போதும் உறக்கம்!</p>
<p class="Shlok">கற்றுக் கறவைக் கணங்கள் பலகறந்து</p>
<p class="Shlok">செற்றார் திறலழியச் சென்று செருச்செய்யும்</p>
<p class="Shlok">குற்றமொன் றில்லாத கோவலர்தம் பொற்கொடியே!</p>
<p class="Shlok">புற்றரவு அல்குல் புனமயிலே போதராய்</p>
<p class="Shlok">சுற்றத்துத் தோழிமார் எல்லாரும் வந்துநின்</p>
<p class="Shlok">முற்றம் புகுந்து முகில்வண்ணன் பேர்பாட</p>
<p class="Shlok">சிற்றாதே பேசாதே செல்வப் பெண்டாட்டி, நீ</p>
<p class="Shlok-1">எற்றுக்கு உறங்கும் பொருளேலோர் எம்பாவாய்.</p>
<p class="Head-1">12. மனத்துக்கினியானைப் பாட மகளே! எழுந்திரு!</p>
<p class="Shlok">கனைத்திளங் கற்றெருமை கன்றுக்கு இரங்கி</p>
<p class="Shlok">நினைத்து முலைவழியே நின்றுபால் சோர</p>
<p class="Shlok">நனைத்துஇல்லம் சேறாக்கும் நற்செல்வன் தங்காய்!</p>
<p class="Shlok">பனித்தலை வீழநின் வாசற்கடை பற்றிச்</p>
<p class="Shlok">சினத்தினால் தென்னிலங்கைக் கோமானைச் செற்ற</p>
<p class="Shlok">மனத்துக் கினியானைப் பாடவும்நீ வாய்திறவாய்!</p>
<p class="Shlok">இனித்தான் எழுந்திராய் ஈதென்ன பேருறக்கம்</p>
<p class="Shlok-1">அனைத்து இல்லத்தாரும் அறிந்தேலோர் எம்பாவாய்.</p>
<p class="Head-1">13. பாவை நோற்க வேண்டாமா? பாவாய் எழுந்திரு!</p>
<p class="Shlok">புள்ளின்வாய் கீண்டானைப் பொல்லா அரக்கனைக்</p>
<p class="Shlok">கிள்ளிக் களைந்தானைக் கீர்த்திமை பாடிப்போய்</p>
<p class="Shlok">பிள்ளைகள் எல்லாரும் பாவைக்களம் புக்கார்</p>
<p class="Shlok">வெள்ளி யெழுந்து வியாழம் உறங்கிற்று</p>
<p class="Shlok">புள்ளும் சிலம்பினகாண், போதரிக் கண்ணினாய்!</p>
<p class="Shlok">குள்ளக் குளிரக் குடைந்து நீராடாதே</p>
<p class="Shlok">பள்ளிக் கிடத்தியோ? பாவாய்! நீ நன்னாளால்</p>
<p class="Shlok-1">கள்ளம் தவிர்ந்து கலந்தேலோர் எம்பாவாய்.</p>
<p class="Head-1">14. வாய்கிழியப் பேசியவளே! வந்து கதவைத் திற!</p>
<p class="Shlok">உங்கள் புழக்கடைத் தோட்டத்து வாவியுள்</p>
<p class="Shlok">செங்கழுநீர் வாய்நெகிழ்ந்து ஆம்பல்வாய் கூம்பினகாண்</p>
<p class="Shlok">செங்கல் பொடிக்கூறை வெண்பல் தவத்தவர்</p>
<p class="Shlok">தங்கள் திருக்கோயில் சங்கிடுவான் போதந்தார்</p>
<p class="Shlok">எங்களை முன்னம் எழுப்புவான் வாய்பேசும்</p>
<p class="Shlok">நங்காய்! எழுந்திராய், நாணாதாய்! நாவுடையாய்!</p>
<p class="Shlok">சங்கொடு சக்கரம் ஏந்தும் தடக்கையன்</p>
<p class="Shlok-1">பங்கயக் கண்ணானைப் பாடேலோர் எம்பாவாய்.</p>
<p class="Head-1">15. இளங்கிளியே! எழுந்துவா!</p>
<p class="Shlok">எல்லே! இளங்கிளியே! இன்னம் உறங்குதியோ?</p>
<p class="Shlok">சில்லென்று அழையேன்மின் நங்கைமீர்! போதருகின்றேன்</p>
<p class="Shlok">வல்லைஉன் கட்டுரைகள், பண்டேஉன் வாயறிதும்</p>
<p class="Shlok">வல்லீர்கள் நீங்களே, நானேதான் ஆயிடுக!</p>
<p class="Shlok">ஒல்லைநீ போதாய், உனக்கென்ன வேறுடையை</p>
<p class="Shlok">எல்லாரும் போந்தாரோ? போந்தார்போந்து எண்ணிக்கொள்!</p>
<p class="Shlok">வல்லானை கொன்றானை மாற்றாரை மாற்றழிக்க</p>
<p class="Shlok-1">வல்லானை மாயனைப் பாடேலோர் எம்பாவாய்.</p>
<p class="Head-1">16. நாயகனே! அனுமதிப்பாய்!</p>
<p class="Shlok">நாயகனாய் நின்ற நந்தகோபனுடைய</p>
<p class="Shlok">கோயில் காப்பானே! கொடித்தோன்றும் தோரண</p>
<p class="Shlok">வாயில் காப்பானே! மணிக்கதவம் தாள்திறவாய்!</p>
<p class="Shlok">ஆயர் சிறுமியரோமுக்கு அறைபறை</p>
<p class="Shlok">மாயன் மணிவண்ணன் நென்னலே வாய்நேர்ந்தான்</p>
<p class="Shlok">தூயோமாய் வந்தோம் துயிலெழப் பாடுவான்</p>
<p class="Shlok">வாயால் முன்னம்முன்னம் மாற்றாதே, அம்மா! நீ</p>
<p class="Shlok-1">நேய நிலைக்கதவம் நீக்கேலோர் எம்பாவாய்.</p>
<p class="Head-1">17. நந்தகோபரே! அனுமதி வேண்டும்!</p>
<p class="Shlok">அம்பரமே தண்ணீரே சோறே அறஞ்செய்யும்</p>
<p class="Shlok">எம்பெருமான்! நந்தகோபாலா! எழுந்திராய்!</p>
<p class="Shlok">கொம்பனார்க் கெல்லாம் கொழுந்தே! குலவிளக்கே!</p>
<p class="Shlok">எம்பெருமாட்டி! யசோதாய்! அறிவுறாய்</p>
<p class="Shlok">அம்பரம் ஊடறுத்து ஓங்கி உலகளந்த</p>
<p class="Shlok">உம்பர் கோமானே! உறங்காது எழுந்திராய்!</p>
<p class="Shlok">செம்பொற் கழலடிச் செல்வா! பலதேவா!</p>
<p class="Shlok-1">உம்பியும் நீயும் உறங்கேலோர் எம்பாவாய்.</p>
<p class="Head-1">18. பந்தார் விரலி! பாரம்மா எங்களை!</p>
<p class="Shlok">உந்து மதகளிற்றன் ஓடாத தோள்வலியன்</p>
<p class="Shlok">நந்தகோபாலன் மருமகளே! நப்பின்னாய்!</p>
<p class="Shlok">கந்தம் கமழுங் குழலீ! கடைதிறவாய்;</p>
<p class="Shlok">வந்தெங்கும் கோழி அழைத்தனகாண்; மாதவிப்</p>
<p class="Shlok">பந்தல்மேல் பல்கால் குயிலினங்கள் கூவினகாண்</p>
<p class="Shlok">பந்தார் விரலி! உன் மைத்துனன் பேர்பாடச்</p>
<p class="Shlok">செந்தாமரைக் கையால் சீரார் வளைஒலிப்ப</p>
<p class="Shlok-1">வந்து திறவாய் மகிழ்ந்தேலோர் எம்பாவாய்.</p>
<p class="Head-1">19. என்னே உங்கள் சேர்த்தி! இணைப்பு!</p>
<p class="Shlok">குத்து விளக்கெரியக் கோட்டுக்கால் கட்டில்மேல்</p>
<p class="Shlok">மெத்தென்ற பஞ்ச சயனத்தின் மேலேறிக்</p>
<p class="Shlok">கொத்தலர் பூங்குழல் நப்பின்னை கொங்கைமேல்</p>
<p class="Shlok">வைத்துக்கிடந்த மலர்மார்பா! வாய் திறவாய்!</p>
<p class="Shlok">மைத்தடங் கண்ணினாய்! நீஉன் மணாளனை </p>
<p class="Shlok">எத்தனை போதும் துயிலெழ ஒட்டாய்காண் </p>
<p class="Shlok">எத்தனையேலும் பிரிவாற்ற கில்லாயால்</p>
<p class="Shlok-1">தத்துவமன்று தகவேலோர் எம்பாவாய்.</p>
<p class="Head-1">20. தாயே! தலைவனே! தரிசனம் தாருங்கள்!</p>
<p class="Shlok">முப்பத்து மூவர் அமரர்க்கு முன்சென்று</p>
<p class="Shlok">கப்பம் தவிர்க்கும் கலியே துயிலெழாய்!</p>
<p class="Shlok">செப்பமுடையாய்! திறலுடையாய்! செற்றார்க்கு</p>
<p class="Shlok">வெப்பம் கொடுக்கும் விமலா துயிலெழாய்!</p>
<p class="Shlok">செப்பன்ன மென்முலைச் செவ்வாய்ச் சிறுமருங்குல்</p>
<p class="Shlok">நப்பின்னை நங்காய்! திருவே! துயிலெழாய்!</p>
<p class="Shlok">உக்கமும் தட்டொளியும் தந்துஉன் மணாளனை</p>
<p class="Shlok-1">இப்போதே எம்மை நீராட்டேலோர் எம்பாவாய்.</p>
<p class="Head-1">21. வள்ளல் மகனே! வந்து பார் எங்களை!</p>
<p class="Shlok">ஏற்ற கலங்கள் எதிர்பொங்கி மீதளிப்ப</p>
<p class="Shlok">மாற்றாதே பால்சொரியும் வள்ளல் பெரும்பசுக்கள்</p>
<p class="Shlok">ஆற்றப் படைத்தான் மகனே! அறிவுறாய்!</p>
<p class="Shlok">ஊற்றம் உடையாய்! பெரியாய்! உலகினில்</p>
<p class="Shlok">தோற்றமாய் நின்ற சுடரே! துயிலெழாய்</p>
<p class="Shlok">மாற்றார் உனக்கு வலிதொலைந்துஉன் வாசற்கண்</p>
<p class="Shlok">ஆற்றாது வந்துஉன் அடிபணியுமா போலே</p>
<p class="Shlok-1">போற்றியாம் வந்தோம் புகழ்ந்தேலோர் எம்பாவாய்.</p>
<p class="Head-1">22. கடைக்கண்ணால் நோக்குவாய்! கண்ணனே!</p>
<p class="Shlok">அங்கண்மா ஞாலத் தரசர் அபிமான</p>
<p class="Shlok">பங்கமாய் வந்துநின் பள்ளிக்கட்டிற் கீழே</p>
<p class="Shlok">சங்கம் இருப்பார்போல் வந்து தலைப்பெய்தோம்</p>
<p class="Shlok">கிங்கிணி வாய்ச்செய்த தாமரைப் பூப்போலே</p>
<p class="Shlok">செங்கண் சிறுச்சிறிதே எம்மேல் விழியாவோ?</p>
<p class="Shlok">திங்களும் ஆதித்தியனும் எழுந்தாற் போல்</p>
<p class="Shlok">அங்கண் இரண்டும்கொண்டு எங்கள்மேல் நோக்குதியேல்</p>
<p class="Shlok-1">எங்கள்மேல் சாபம் இழிந்தேலோர் எம்பாவாய்.</p>
<p class="Head-1">23. நடையழகு காண வேண்டும்!</p>
<p class="Shlok">மாரி மலைமுழஞ்சில் மன்னிக் கிடந்துறங்கும்</p>
<p class="Shlok">சீரிய சிங்கம் அறிவுற்றுத் தீவிழித்து</p>
<p class="Shlok">வேரி மயிர்பொங்க எப்பாடும் பேர்ந்துதறி</p>
<p class="Shlok">மூரி நிமிர்ந்து முழங்கிப் புறப்பட்டுப்</p>
<p class="Shlok">போதருமா போலேநீ பூவைப்பூ வண்ணா!உன்</p>
<p class="Shlok">கோயில்நின்று இங்ஙனே போந்தருளிக் கோப்புடைய</p>
<p class="Shlok">சீரிய சிங்காசனத்து இருந்து யாம்வந்த</p>
<p class="Shlok-1">காரியம் ஆராய்ந்து அருளேலோர் எம்பாவாய்.</p>
<p class="Head-1">24. பரந்தாமா! பல்லாண்டு!</p>
<p class="Shlok">அன்று இவ்வுலகம் அளந்தாய் அடிபோற்றி!</p>
<p class="Shlok">சென்றங்குத் தென்னிலங்கை செற்றாய் திறல்போற்றி!</p>
<p class="Shlok">பொன்றச் சகடம் உதைத்தாய்! புகழ்போற்றி!</p>
<p class="Shlok">கன்று குணிலா எறிந்தாய்! கழல்போற்றி!</p>
<p class="Shlok">குன்று குடையாய் எடுத்தாய்! குணம்போற்றி!</p>
<p class="Shlok">வென்று பகைகெடுக்கும் நின்கையில் வேல்போற்றி!</p>
<p class="Shlok">என்றென்றுஉன் சேவகமே ஏத்திப் பறைகொள்வான்</p>
<p class="Shlok-1">இன்றுயாம் வந்தோம் இரங்கேலோர் எம்பாவாய்.</p>
<p class="Head-1">25. நீயோ ஒருவன்! அன்னையர் இருவர்!</p>
<p class="Shlok">ஒருத்தி மகனாய்ப் பிறந்து, ஓர்இரவில்</p>
<p class="Shlok">ஒருத்தி மகனாய் ஒளித்து வளரத்</p>
<p class="Shlok">தரிக்கிலான் ஆகித்தான் தீங்கு நினைந்த</p>
<p class="Shlok">கருத்தைப் பிழைப்பித்துக் கஞ்சன் வயிற்றில்</p>
<p class="Shlok">நெருப்பென்ன நின்ற நெடுமாலே! உன்னை</p>
<p class="Shlok">அருத்தித்து வந்தோம்; பறைதருதி யாகில்</p>
<p class="Shlok">திருத்தக்க செல்வமும் சேவகமும் யாம்பாடி</p>
<p class="Shlok-1">வருத்தமும் தீர்ந்து மகிழ்ந்தேலோர் எம்பாவாய்.</p>
<p class="Head-1">26. ஆலின் இலையாய்! அருள் செய்வாய்!</p>
<p class="Shlok">மாலே! மணிவண்ணா! மார்கழி நீராடுவான்</p>
<p class="Shlok">மேலையார் செய்வனகள் வேண்டுவன கேட்டியேல்,</p>
<p class="Shlok">ஞாலத்தை எல்லாம் நடுங்க முரல்வன</p>
<p class="Shlok">பாலன்ன வண்ணத்துஉன் பாஞ்ச சன்னியமே</p>
<p class="Shlok">போல்வன சங்கங்கள் போய்ப்பா டுடையனவே</p>
<p class="Shlok">சாலப் பெரும்பறையே, பல்லாண்டு இசைப்பாரே,</p>
<p class="Shlok">கோல விளக்கே! கொடியே! விதானமே!</p>
<p class="Shlok-1">ஆலின் இலையாய்! அருளேலோர் எம்பாவாய்.</p>
<p class="Head-1">27. கூடாரை வெல்வாய்! கூடிய எங்களிடமோ?</p>
<p class="Shlok">கூடாரை வெல்லும்சீர்க் கோவிந்தா! உந்தன்னைப்</p>
<p class="Shlok">பாடிப் பறைகொண்டு யாம்பெறும் சம்மானம்;</p>
<p class="Shlok">நாடு புகழும் பரிசினால் நன்றாகச்</p>
<p class="Shlok">சூடகமே, தோள்வளையே, தோடே, செவிப்பூவே,</p>
<p class="Shlok">பாடகமே என்றனைய பல்கலனும் யாம்அணிவோம்;</p>
<p class="Shlok">ஆடை உடுப்போம்; அதன்பின்னே பாற்சோறு</p>
<p class="Shlok">மூடநெய் பெய்து முழங்கை வழிவாரக்</p>
<p class="Shlok-1">கூடி இருந்து குளிர்ந்தேலோர் எம்பாவாய்.</p>
<p class="Head-1">28. அறிவொன்றுமில்லாதவர் நாங்கள்! குறைவொன்றுமில்லாதவன் நீ!</p>
<p class="Shlok">கறவைகள் பின்சென்று கானம்சேர்ந் துண்போம்;</p>
<p class="Shlok">அறிவொன்றும் இல்லாத ஆய்க்குலத்து உந்தன்னைப்</p>
<p class="Shlok">பிறவி பெறுந்தனைப் புண்ணியம் யாமுடையோம்;</p>
<p class="Shlok">குறைவொன்றும் இல்லாத கோவிந்தா! உந்தன்னோடு</p>
<p class="Shlok">உறவேல் நமக்கிங்கு ஒழிக்க ஒழியாது</p>
<p class="Shlok">அறியாத பிள்ளைகளோம் அன்பினால் உந்தன்னைச்</p>
<p class="Shlok">சிறுபேர் அழைத்தனவும் சீறி யருளாதே</p>
<p class="Shlok-1">இறைவா! நீதாராய் பறையேலோர் எம்பாவாய்.</p>
<p class="Head-1">29. நாங்கள் வேண்டும் பறை!</p>
<p class="Shlok">சிற்றஞ் சிறுகாலே வந்துன்னைச் சேவித்துஉன்</p>
<p class="Shlok">பொற்றா மரைஅடியே போற்றும் பொருள்கேளாய்;</p>
<p class="Shlok">பெற்றம்மேய்த் துண்ணும் குலத்தில் பிறந்துநீ</p>
<p class="Shlok">குற்றேவல் எங்களைக் கொள்ளாமல் போகாது;</p>
<p class="Shlok">இற்றைப் பறைகொள்வான் அன்றுகாண் கோவிந்தா!</p>
<p class="Shlok">எற்றைக்கும் ஏழேழ் பிறவிக்கும் உன்தன்னோடு</p>
<p class="Shlok">உற்றோமே யாவோம்; உனக்கேநாம் ஆட்செய்வோம்</p>
<p class="Shlok-1">மற்றைநம் காமங்கள் மாற்றேலோர் எம்பாவாய்.</p>
<p class="Head-1">30. எங்கும் இன்பம், பொங்குக மங்களம்!</p>
<p class="Shlok">வங்கக் கடல்கடைந்த மாதவனைக் கேசவனைத்</p>
<p class="Shlok">திங்கள் திருமுகத்துச் சேயிழையார் சென்றிறைஞ்சி</p>
<p class="Shlok">அங்கப் பறைகொண்ட ஆற்றை, அணிபுதுவைப்</p>
<p class="Shlok">பைங்கமலத் தண்தெரியல் பட்டர்பிரான் கோதைசொன்ன</p>
<p class="Shlok">சங்கத்தமிழ் மாலை முப்பதும் தப்பாமே</p>
<p class="Shlok">இங்குஇப் பரிசுரைப்பார் ஈரிரண்டு மால்வரைத்தோள்</p>
<p class="Shlok">செங்கண் திருமுகத்துச் செல்வத் திருமாலால்</p>
<p class="Shlok-1">எங்கும் திருவருள்பெற்று இன்புறுவர் எம்பாவாய்.</p>
<p class="Book-End-Line para-style-override-4">ஸ்ரீ கோதை ஆண்டாள் அருளிய ‘திருப்பாவை’ முற்றிற்று.<span></span></p>


<p class="Page-Break">॥ ஸ்ரீஹரி: ॥</p>
<p class="Heading para-style-override-6" id="toc_marker-7">வாழ்த்துப் பா</p>
<p class="Shlok">பாதங்கள் தீர்க்கும், பரமனடி காட்டும்</p>
<p class="Shlok">வேதம் அனைத்துக்கும் வித்தாகும் — கோதை தமிழ்</p>
<p class="Shlok">ஐயைந்தும் ஐந்தும் அறியாத மானிடரை</p>
<p class="Shlok">வையம் சுமப்பதும் வம்பு.</p>
<p class="Text">(ஐயைந்தும் ஐந்தும் = 5 * 5 + 5 = 30) (வம்பு = புதுமை)</p>
<p class="Text para-style-override-8">திருப்பாவை பாடித் தந்த கோதை ஆண்டாளை நன்றியுடன் வாழ்த்தி மகிழ்கிறது தமிழ் இலக்கிய பக்தி உலகம்.</p>
<p class="Shlok">திருவாடிப் பூரத்தில் செகத்துதித்தாள் வாழியே!</p>
<p class="Shlok">திருப்பாவை முப்பதும் செப்பினாள் வாழியே!</p>
<p class="Shlok">பெரியாழ்வார் பெற்றெடுத்த பெண்பிள்ளை வாழியே!</p>
<p class="Shlok">பெரும்பூதூர்மா முனிக்குப் பின்னானாள் வாழியே!<span class="char-style-override-10">†</span></p>
<p class="Shlok">ஒரு நூற்று நாற்பது மூன்றுரைத் தாள் வாழியே!<span class="char-style-override-10">‡</span></p>
<p class="Shlok">உயர் அரங்கற்கே கண்ணி உவந்தளித்தாள் வாழியே!</p>
<p class="Shlok">மருவாரும் திருமல்லி வளநாடி வாழியே!<span class="char-style-override-10">§</span></p>
<p class="Shlok">வண்புதுவை நகர்க் கோதை மலர்ப்பதங்கள் வாழியே!</p>
<p class="Foot-Note"><span class="char-style-override-11">†</span> இராமாநுஜருக்கு முன் பிறந்த ஆண்டாள் அவருக்குப் பின்னாள் தங்கையாகக் கூறப்படுவதன் காரணம், ஆண்டாள் தமது நாச்சியார் திருமொழியில்,</p>
<p class="Padal para-style-override-9">நாறு நறும்பொழில் மாலிருஞ்சோலை நம்பிக்கு — நான்</p>
<p class="Padal para-style-override-9">நூறு தடாவில் வெண்ணெய் வாய் நேர்ந்து பராவி வைத்தேன்</p>
<p class="Padal"><span class="char-style-override-12">நூறு தடா நிறைந்த அக்கார அடிசில் சொன்னேன்</span><span class="char-style-override-12"></span></p>
<p class="Foot-Note para-style-override-10">என்று பாடிச் சென்றதை இராமாநுஜர் பல காலங்களுக்குப் பின் செயலில் நிகழ்த்தி மகிழ்ந்தார். ஆண்டாள், சிலை வடிவிலிருந்து வெளிப்பட்டு, ‘அண்ணா’ என்று அணைத்துக் கொண்டாள்.</p>
<p class="Foot-Note para-style-override-8"><span class="char-style-override-11">‡</span> ஆண்டாளின் நாச்சியார் திருமொழி — பாடல் தொகை 143</p>
<p class="Foot-Note para-style-override-2"><span class="char-style-override-11">§</span> திருமல்லி நாடு — ஆண்டாள் அவதரித்த பகுதி — வில்லிபுத்தூருக்கு அருகில் அமைந்துள்ளது.</p>
<p class="Shlok para-style-override-4">ஸ்ரீ ஆண்டாள் திருவடிகளே சரணம்!<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-8">திருப்பள்ளியெழுச்சி</p>
<p class="Sub-Heading para-style-override-6">(ஸ்ரீ தொண்டரடிப் பொடியாழ்வார் அருளியது)</p>
<p class="Shlok">கதிரவன் குணதிசைச் சிகரம்வந் தணைந்தான்</p>
<p class="Shlok">கனவிரு ளகன்றது காலையம் பொழுதாய்</p>
<p class="Shlok">மதுவிரிந் தொழுகின மாமல ரெல்லாம்</p>
<p class="Shlok">வானவ ரரசர்கள் வந்துவந் தீண்டி</p>
<p class="Shlok">எதிர்திசை நிறைந்தனர் இவரொடும் புகுந்த</p>
<p class="Shlok">இருங்களிற் றீட்டமும் பிடியொடு முரசும்</p>
<p class="Shlok">அதிர்தலி லலைகடல் போன்றுள தெங்கும்</p>
<p class="Shlok-1">அரங்கத்தம்மா பள்ளி யெழுந்தரு ளாயே. 1</p>
<p class="Shlok">கொழுங்கொடி முல்லையின் கொழுமல ரணவிக்</p>
<p class="Shlok">கூர்ந்தது குணதிசை மாருத மிதுவோ</p>
<p class="Shlok">எழுந்தன மலரணைப் பள்ளிகொள் ளன்னம்</p>
<p class="Shlok">ஈன்பனி நனைந்தத மிருஞ்சிற குதறி</p>
<p class="Shlok">விழுங்கிய முதலையின் பிலம்புரை பேழ்வாய்</p>
<p class="Shlok">வெள்ளெயி றுறவதன் விடத்தனுக் கனுங்கி</p>
<p class="Shlok">அழுங்கிய ஆனையி னருந்துயர் கெடுத்த</p>
<p class="Shlok-1">அரங்கத்தம்மா பள்ளி யெழுந்தரு ளாயே. 2</p>
<p class="Shlok">சுடரொளி பரந்தன சூழ்திசை யெல்லாம்</p>
<p class="Shlok">துன்னிய தாரகை மின்னொளி சுருங்கி</p>
<p class="Shlok">படரொளி பசுத்தனன் பனிமதி யிவனோ</p>
<p class="Shlok">பாயிறு ளகன்றது பைம்பொழில் கமுகின்</p>
<p class="Shlok">மடலிடைக் கீறிவண் பாளைகள் நாற</p>
<p class="Shlok">வைகறை கூர்ந்தது மாருத மிதுவோ</p>
<p class="Shlok">அடலொளி திகழ்தரு திகிரியந் தடக்கை</p>
<p class="Shlok-1">அரங்கத்தம்மா பள்ளி யெழுந்தரு ளாயே. 3</p>
<p class="Shlok">மேட்டிள மேதிகள் தளைவிடு மாயர்கள்</p>
<p class="Shlok">வேய்ங்குழ லோசையும் விடைமணிக் குரலும்</p>
<p class="Shlok">ஈட்டிய இசைதிசை பரந்தன வயலுள்</p>
<p class="Shlok">இரிந்தின சுரும்பினம் இலங்கையர் குலத்தை</p>
<p class="Shlok">வாட்டிய வரிசிலை வானவ ரேறே</p>
<p class="Shlok">மாமுனி வேள்வியைக் காத்துஅவ பிரதம்</p>
<p class="Shlok">ஆட்டிய அடுதிறல் அயோத்தியெம் மரசே</p>
<p class="Shlok-1">அரங்கத்தம்மா பள்ளி யெழுந்தரு ளாயே. 4</p>
<p class="Shlok">புலம்பின புட்களும் பூம்பொழில் களின்வாய்</p>
<p class="Shlok">போயிற்றுக் கங்குல் புகுந்தது புலரி</p>
<p class="Shlok">கலந்தது குணதிசை கனைகட லரவம்</p>
<p class="Shlok">களிவண்டு மிழற்றிய கலம்பகம் புனைந்த</p>
<p class="Shlok">அலங்கலந் தொடையல்கொண் டடியிணை பணிவான்</p>
<p class="Shlok">அமரர்கள் புகுந்தன ராதலி லம்மா</p>
<p class="Shlok">இலங்கையர் கோன்வழி பாடுசெய் கோயில்</p>
<p class="Shlok-1">எம்பெருமான் பள்ளி யெழுந்தரு ளாயே. 5</p>
<p class="Shlok">இரவியர் மணிநெடுந் தேரோடு மிவரோ</p>
<p class="Shlok">இறையவர் பதினொரு விடையரு மிவரோ</p>
<p class="Shlok">மருவிய மயிலின னறுமுக னிவனோ</p>
<p class="Shlok">மருதரும் வசுக்களும் வந்துவந் தீண்டி</p>
<p class="Shlok">புரவியோ டாடலும் பாடலும் தேரும்</p>
<p class="Shlok">குமரதண் டம்புகுந் தீண்டிய வெள்ளம்</p>
<p class="Shlok">அருவரை யனையநின் கோயில்முன் னிவரோ</p>
<p class="Shlok-1">அரங்கத்தம்மா பள்ளி யெழுந்தரு ளாயே. 6</p>
<p class="Shlok">அந்தரத் தமரர்கள் கூட்டங்க ளிவையோ</p>
<p class="Shlok">அருந்தவ முனிவரும் மருதரு மிவரோ</p>
<p class="Shlok">இந்திர னானையும் தானும்வந் திவனோ</p>
<p class="Shlok">எம்பெரு மானுன் கோயிலின் வாசல்</p>
<p class="Shlok">சுந்தரர் நெருக்கவிச் சாதரர் நூக்க</p>
<p class="Shlok">இயக்கரும் மயங்கினர் திருவடி தொழுவான்</p>
<p class="Shlok">அந்தரம் பாரிட மில்லைமற் றிதுவோ</p>
<p class="Shlok-1">அரங்கத்தம்மா பள்ளி யெழுந்தரு ளாயே. 7</p>
<p class="Shlok">வம்பவிழ் வானவர் வாயுறை வழங்க</p>
<p class="Shlok">மாநிதி கபிலையொண் கண்ணாடி முதலா</p>
<p class="Shlok">எம்பெரு மான்படி மக்கலம் காண்டற்கு</p>
<p class="Shlok">ஏற்பன வாயின கொண்டுநன் முனிவர்</p>
<p class="Shlok">தும்புரு நாரதர் புகுந்தன ரிவரோ</p>
<p class="Shlok">தோன்றின னிரவியும் துலங்கொளி பரப்பி</p>
<p class="Shlok">அம்பர தலத்தில்நின் றகல்கின்ற திருள்போய்</p>
<p class="Shlok-1">அரங்கத்தம்மா பள்ளி யெழுந்தரு ளாயே. 8</p>
<p class="Shlok">ஏதமில் தண்ணுமை யெக்கம்மத் தளியே</p>
<p class="Shlok">யாழ்குழல் முழவமோ டிசைதிசை கெழுமி</p>
<p class="Shlok">கீதங்கள் பாடினர் கின்னரர் கெருடர்கள்</p>
<p class="Shlok">கந்தரு வரவர் கங்குலு ளெல்லாம்</p>
<p class="Shlok">மாதவர் வானவர் சாரண ரியக்கர்</p>
<p class="Shlok">சித்தரும் மயங்கினர் திருவடி தொழுவான்</p>
<p class="Shlok">ஆதலி லவர்க்குநா ளோலக்க மருள</p>
<p class="Shlok-1">அரங்கத்தம்மா பள்ளி யெழுந்தரு ளாயே. 9</p>
<p class="Shlok">கடிமலர்க் கமலங்கள் மலர்ந்தன இவையோ</p>
<p class="Shlok">கதிரவன் கனைகடல் முளைத்தனன் இவனோ</p>
<p class="Shlok">துடியிடை யார்சுரி குழல்பிழிந் துதறித்</p>
<p class="Shlok">துகிலுடுத் தேறினர் சூழ்புன லரங்கா</p>
<p class="Shlok">தொடையொத்த துளவமும் கூடையும் பொலிந்து</p>
<p class="Shlok">தோன்றிய தோள்தொண்ட ரடிப்பொடி யென்னும்</p>
<p class="Shlok">அடியனை அளியனென் றருளியுன் னடியார்க்</p>
<p class="Shlok-1">காட்படுத் தாய்பள்ளி எழுந்தரு ளாயே. 10</p>
<p class="Chapter-End para-style-override-4">ஸ்ரீ தொண்டரடிப் பொடியாழ்வார் அருளிய ‘திருப்பள்ளியெழுச்சி’ முற்றிற்று.<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-9">திருப்பல்லாண்டு</p>
<p class="Sub-Heading para-style-override-6">(ஸ்ரீ பெரியாழ்வார் அருளியது)</p>
<p class="Uwach">காப்பு</p>
<p class="Uwach para-style-override-7">குறள் வெண்செந்துறை</p>
<p class="Shlok">பல்லாண்டு பல்லாண்டு பல்லாயி ரத்தாண்டு</p>
<p class="Shlok">பலகோடி நூறாயிரம்</p>
<p class="Shlok">மல்லாண்ட திண்தோள் மணிவண்ணா! உன்</p>
<p class="Shlok para-style-override-6">சேவடி செவ்வித்திருக் காப்பு.</p>
<p class="Uwach para-style-override-7">அறுசீர்க் கழிநெடிலடி ஆசிரிய விருத்தம்</p>
<p class="Shlok">அடியோ மோடும்நின் னோடும் பிரிவின்றி ஆயிரம் பல்லாண்டு</p>
<p class="Shlok">வடிவாய் நின்வல மார்பினில் வாழ்கின்ற மங்கையும் பல்லாண்டு</p>
<p class="Shlok">வடிவார் சோதி வலத்துறை யும்சுட ராழியும் பல்லாண்டு</p>
<p class="Shlok-1">படைபோர் புக்கு முழங்கும்அப் பாஞ்ச சன்னியமும் பல்லாண்டே. 1</p>
<p class="Shlok">வாழாட் பட்டுநின் றீருள்ளீ ரேல்வந்து மண்ணும் மணமும்கொண்மின்</p>
<p class="Shlok">கூழாட் பட்டுநின் றீர்களை எங்கள் குழுவினில் புகுதலொட்டோம்</p>
<p class="Shlok">ஏழாட் காலும்பழிப் பிலோம் நாங்கள் இராக்கதர் வாழ்இலங்கை</p>
<p class="Shlok-1">பாழா ளாகப் படைபொரு தானுக்குப் பல்லாண்டு கூறுதமே. 2</p>
<p class="Shlok">ஏடு நிலத்தில் இடுவதன் முன்னம்வந்து எங்கள் குழாம்புகுந்து</p>
<p class="Shlok">கூடு மனமுடை யீர்கள் வரம்பொழி வந்துஒல்லைக் கூடுமினோ</p>
<p class="Shlok">நாடும் நகரமும் நன்கறி யநமோ நாராய ணாயவென்று</p>
<p class="Shlok-1">பாடு மனமுடைப் பத்தருள் ளீர்வந்து பல்லாண்டு கூறுமினே. 3</p>
<p class="Shlok">அண்டக் குலத்துக் கதிபதி யாகி அசுரர் இராக்கதரை</p>
<p class="Shlok">இண்டைக் குலத்தை எடுத்துக் களைந்த இருடீகே சன்தனக்கு</p>
<p class="Shlok">தொண்டைக் குலத்திலுள் ளீர்வந் தடிதொழுது ஆயிர நாமம்சொல்லி</p>
<p class="Shlok-1">பண்டைக் குலத்தைத் தவிர்ந்துபல் லாண்டுபல் லாயிரத் தாண்டென்மினே. 4</p>
<p class="Shlok">எந்தை தந்தைதந்தை தந்தைதம் மூத்தப்பன் ஏழ்படி கால்தொடங்கி</p>
<p class="Shlok">வந்து வழிவழி ஆட்செய்கின் றோம்திரு வோணத் திருவிழவில்</p>
<p class="Shlok">அந்தியம் போதில் அரியுரு வாகி அரியை யழித்தவனை</p>
<p class="Shlok-1">பந்தனை தீரப்பல் லாண்டுபல் லாயிரத்தாண் டென்று பாடுதமே. 5</p>
<p class="Shlok">தீயிற் பொலிகின்ற செஞ்சுட ராழி திகழ்திருச் சக்கரத்தின்</p>
<p class="Shlok">கோயிற் பொறியாலே ஒற்றுண்டு நின்று குடிகுடி ஆட்செய்கின்றோம்</p>
<p class="Shlok">மாயப் பொருபடை வாணனை ஆயிரம் தோளும் பொழிகுருதி</p>
<p class="Shlok-1">பாயச் சுழற்றிய ஆழிவல் லானுக்குப் பல்லாண்டு கூறுதுமே. 6</p>
<p class="Shlok">நெய்யிடை நல்லதோர் சோறும் நியதமும் அத்தாணிச் சேவகமும்</p>
<p class="Shlok">கையடைக் காயும் கழுத்துக்குப் பூணொடு காதுக்குக் குண்டலமும்</p>
<p class="Shlok">மெய்யிட நல்லதோர் சாந்தமும்தந்து என்னை வெள்ளுயி ராக்கவல்ல</p>
<p class="Shlok-1">பையுடை நாகப் பகைக்கொடி யானுக்குப் பல்லாண்டு கூறுவனே. 7</p>
<p class="Shlok">உடுத்துக் களைந்தநின் பீதக வாடை யுடுத்துக் கலத்ததுண்டு</p>
<p class="Shlok">தொடுத்த துழாய்மலர் சூடிக் களைந்தன சூடும்இத் தொண்டர்களோம்</p>
<p class="Shlok">விடுத்த திசைக்கரு மம்திருத் தித்திரு வோணத் திருவிழவில்</p>
<p class="Shlok-1">படுத்தபைந் நாகணைப் பள்ளி கொண்டானுக்குப் பல்லாண்டு கூறுதுமே. 8</p>
<p class="Shlok">எந்நாள் எம்பெரு மான்உன் தனக்கடி யோமென் றெழுத்துப்பட்ட</p>
<p class="Shlok">அந்நாளே அடியோங்கள் அடிக்குடில் வீடுபெற்று உய்ந்தது காண்</p>
<p class="Shlok">செந்நாள் தோற்றித் திருமது ரையுள்சிலை குனித்து ஐந்தலைய</p>
<p class="Shlok-1">பைந்நா கத்தலை பாய்ந்தவ னேஉன்னைப் பல்லாண்டு கூறுதுமே. 9</p>
<p class="Shlok">அல்வழக் கொன்றுமில் லாஅணி கோட்டியர் கோன்அபி மானதுங்கன்</p>
<p class="Shlok">செல்வனைப் போலத் திருமா லேநானும் உனக்குப் பழவடியேன்</p>
<p class="Shlok">நல்வகை யால்நமோ நாரா யணாவென்று நாமம் பலபரவி</p>
<p class="Shlok-1">பல்வகை யாலும் பவித்திர னேஉன்னைப் பல்லாண்டு கூறுவனே. 10</p>
<p class="Shlok">பல்லாண் டென்று பவித்திர னைப்பர மேட்டியை சார்ங்கமென்னும்</p>
<p class="Shlok">வில்லாண் டான்தன்னை வில்லிபுத்தூர் விட்டு சித்தன் விரும்பியசொல்</p>
<p class="Shlok">நல்லாண் டென்று நவின்றுரைப் பார்நமோ நாராய ணாயவென்று</p>
<p class="Shlok-1">பல்லாண் டும்பர மாத்மனைச் சூழ்ந்திருந் தேத்துவர் பல்லாண்டே. 11</p>
<p class="Chapter-End para-style-override-4">ஸ்ரீ பெரியாழ்வார் அருளிய ‘திருப்பல்லாண்டு’ முற்றிற்று.<span class="char-style-override-13"></span></p>


<p class="Page-Break"> </p>
<p class="First-End-Page-text" id="toc_marker-10">கடைசி பக்கம்</p>


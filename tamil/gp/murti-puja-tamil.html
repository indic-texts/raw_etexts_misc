
<p class="First-End-Page-text para-style-override-1" id="toc_marker-1">முதல் பக்கம்</p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">உருவ வழிபாடு</p>
<p class="Title-Page---Book-Name-Hindi" xml:lang="hi-IN">मूर्ति पूजा – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-1">3</span>ந்து<span class="char-style-override-1">4</span>ஶ்ச ஸகா<span class="char-style-override-1">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-1">3</span>யா த்<span class="char-style-override-1">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-1">3</span>வதே<span class="char-style-override-1">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading">ஆக்கியோர்</p>
<p class="Title-Page---Author-Name">மேன்மைமிகு சுவாமி ராம்ஸுகதாஸ்</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">உருவ வழிபாடு</p>
<p class="Text">நமது பழமையான வைதிகச் சித்தாந்தப்படி, பக்தர்கள் கடவுளின் விக்கிரகத்தைப் பூஜை செய்வதில்லை. ஆனால், பரமாத்மாவையே பூஜை செய்கின்றனர். இதன் கருத்தாவது—— எந்த பரமாத்மா உலகெங்கும் நிறைந்துள்ளாரோ, அவரை விசேஷமாகத் தியானிப்பதற்காக விக்கிரக வடிவில், அதே பரமாத்மாவையே பூஜை செய்கின்றனர். இதன் மூலம் எளிதில் பரமாத்மாவின் தியானம் ஏற்படுகிறது.</p>
<p class="Text">விக்கிரகத்தை மட்டும் வழிபாடு செய்கிறார் என்றால், அப்போது பூஜை செய்பவரின் மனத்தில் கற்சிலை என்ற கருத்து உண்டாக வேண்டும். “நீ, இந்த மலையிலிருந்து வந்திருக்கிறாய். இந்தச் சிற்பி உன்னை வடித்தார். இந்த மனிதர் உன்னை இங்கு கொணர்ந்து வைத்தார். ஆகையால், ஏ கல் தெய்வமே! நீ எனக்கு மங்களத்தைச் செய்வாயாக” என்று வழிபாடு செய்ய வேண்டும். ஆனால், இவ்விதம் யாரும் சொல்வதில்லை. அப்படியாயின் உருவ வழிபாடு என்று எதைச் சொல்கிறோம்? பக்தன் சிலையுருவத்தை வழிபடுவதில்லை. உருவத்தில் இறைவனையே பூஜிக்கிறான். கற்சிலை என்ற எண்ணத்தை ஒழித்து, பகவான் என்றே வழிபடுகிறான். இவ்விதம் செய்யும் உருவ வழிபாட்டால் எங்கும் இறைவன் நிறைந்துள்ளார் என்ற கருத்து உண்டாகும். இறைவனைப் பூஜிப்பதால் இறைவனிடத்தில் பக்தி ஆரம்பமாகிறது. பக்தன், சித்தி பெற்ற பின்னும்கூட பகவானைப் பூஜை செய்து வருவான்.</p>
<p class="Text">பகவான், விக்கிரகத்தில் தன்னை வழிபடுவதைப் பற்றி, பகவத்கீதை 9/14ல் இவ்வாறு கூறியிருக்கிறார்—— “பக்தர்கள் பக்தியுடன் என்னை வணங்கி, என்னைப் பூஜை செய்கின்றனர்.” “எந்த பக்தன் சிரத்தையுடனும் அன்புடனும் இலையோ, பழமோ, ஜலமோ, ஏதாவதொன்றை எனக்கு அர்ப்பணம் செய்வானோ, அவனால் கொடுக்கப்பட்டப் பொருட்களை நான் ஏற்கிறேன் (சாப்பிடுகிறேன்)” (கீதை 9/26). “விஷ்ணு, சிவன், சக்தி, கணேசன், சூரியன் முதலிய தேவதைகளையும், அந்தணன், ஆசான், அன்னை, தந்தை, முதியோர்கள், ஜீவன்முக்தரான ஞானி ஆகியவர்களையும் பூஜை செய்வது, உடலால் செய்யப்படும் தவம்” (கீதை 17/14). எதிரில் ஓர் உருவம் இல்லாவிடில் யாருக்கு நமஸ்காரம் செய்ய முடியும்? இலை, பூ, பழம், நீர் — இவற்றை யாருக்கு அர்ப்பணம் செய்வது? மேற்கூறியவற்றிலிருந்து கீதையில் உருவ வழிபாடு பற்றிக் கூறப்பட்டுள்ளது என்று அறியப்படுகிறது.</p>
<p class="Text">இவ்வாறே பசு, துளசி, அரசமரம், வேதியர், தத்துவமறிந்த ஜீவன்முக்தன், கோவர்த்தன கிரிராஜன், கங்கை, யமுனை, முதலியவற்றின் பூஜையும் பகவானுக்குச் செய்யும் பூஜையாகும். இவற்றைப் பூஜை செய்வதால் ‘எல்லாவிடத்திலும் பரமாத்மா இருக்கிறார்’ என்ற விஷயம் எளிதாக அனுபவத்தில் வருகிறது. ஆதலால், எல்லாவிடத்திலும் இறைவனைக் காண, பசுவைப் பூஜிப்பது மிகவும் உதவியாக இருக்கும். இவற்றைப் பூஜிப்பவன் ‘எல்லாவிடத்திலும் பரமாத்மா இருக்கிறார்’ என்ற எண்ணத்தை ஏற்கப் போகிறான்.எவன் எதையும் பூஜிப்பதில்லையோ, எல்லாம் பரமாத்மா என்பதைப் பேச்சளவில் மட்டும் கொண்டுள்ளானோ, அவனுக்கு ‘எல்லாம் பரமாத்மா’ என்ற அனுபவம் உண்டாகாது. ஆகவே, உருவத்தில் இறைவனை வழிபடுவது மங்களத்திற்கும் நன்மைக்குமான வழியாகும்.</p>
<p class="Text">இறைவனை வழிபடுவதை விட்டு, எலும்பு—மாமிசத்தைப் பூஜை செய்வது, தனது அழகிய உடலை அழகிய உடைகளால் அலங்கரித்துக் கொள்ளுதல், பெரிய வீடு கட்டிக் கொள்ளுதல், அதை அழகிய பொருட்களால் அலங்கரித்தல் முதலியவையும் ஓர் உருவ வழிபாடுதான். ஆனால், இந்த வழிபாடு அழிவை ஏற்படுத்துவதாகிறது.</p>
<p class="Small-Header" id="toc_marker-3-1">அறிய வேண்டியது</p>
<p class="Text">இறைவன் எங்கும் நிறைந்துள்ளார் எனப் பெரும்பாலும் ஆஸ்திகப் பெருமக்கள் நம்புகின்றனர். இந்தக் கருத்து, எவர்கள் உருவ வழிபாடு செய்கின்றனரோ, அவர்களுக்கே பொருந்தும். (அதாவது விக்கிரகம், வேதம், சூரியன், அரசமரம், துளசி, பசு — இவைகளை வழிபடுவது குறிக்கப்படுகிறது.) இவ்வாறு இவற்றில் இறைவழிபாட்டை ஆரம்பிப்பவன், தானாகவே எங்கும் எல்லாப் பிராணிகளிடத்திலும் இறைவனைக் காணக் கூடியவனாக ஆவான். ஆரம்ப நிலையில் விக்கிரகத்தில் இறை உணர்வோடு வழிபடுபவன் ‘பிராக்ருதன்’  (தொடக்க நிலை பக்தன்) என்று கூறப்படுகிறான்.<span class="char-style-override-20">‡</span></p>
<p class="Foot-Note-Slok"><span class="char-style-override-21">‡</span> அர்சாயாமேவ ஹரயே பூஜாம் ய: ஶ்ரத்<span class="char-style-override-22">3</span>த<span class="char-style-override-22">4</span>யேஹதே ।</p>
<p class="Foot-Note-Slok">ந தத்<span class="char-style-override-22">3</span>ப<span class="char-style-override-22">4</span>க்தேஷு சாந்யேஷு ஸ ப<span class="char-style-override-22">4</span>க்த: ப்ராக்ரு॒த: ஸ்ம்ரு॒த: ॥</p>
<p class="Foot-Note-Slok para-style-override-10">(ஸ்ரீமத் பாகவதம் 11/2/47)</p>
<p class="Text">ஏனென்றால், ஓர் உருவத்தில் அவன் இறைவனை வழிபடத் தொடங்கிவிட்டான் என்பதாலேயே, அவனும் பக்தன். அவன் இறைவனை நெருங்கத் துவங்கிவிட்டான். ஆனால், கடவுள் எங்கும் இருக்கிறார் என்று வாயளவில் கூறிக் கொண்டு, எந்த ஓர் இடத்திலும் அவரைக் கண்டு வழிபடாது இருப்பவன் பக்தன் ஆக மாட்டான். கடவுள் எங்கும் இருக்கிறார் என வாயால் கூறிக் கொண்டு, எந்த இடத்திலும் அவரை வழிபடாது இருப்பவன் இறைவனைக் குறித்து நெருங்கவில்லை.</p>
<p class="Text">உருவத்தில் இறைவனை வழிபடுவது என்பது உறுதியான நம்பிக்கையின் அடிப்படையில்தான் அமைகிறதே தவிர, தர்க்கத்தின் அடிப்படையில் அமைவதில்லை. எவருக்குச் சிரத்தை இருக்கிறதோ, அவருக்கு முன் இறைவனின் மகிமை வெளிப்படுகிறது. அவர் மூலம் செய்யப்படும் பூஜைகளை பகவான் ஏற்றுக் கொள்கிறார். அவர் கையிலிருந்து அளிக்கும் பிரசாதத்தை இறைவன் ஏற்றுக்கொள்கிறார். கர்மாபாய் என்னும் பக்தை அளித்த பொங்கலை பகவான் சாப்பிட்டார். தன்னா என்ற பக்தர் அளித்த ரொட்டியை பகவான் ஏற்றுக் கொண்டார். மீராபாய் அளித்த பாலும் இறைவனால் ஏற்றுக் கொள்ளப்பட்டது. இதனால் சிரத்தை, பக்தி — இவற்றின் காரணமாக இறைவன் விக்கிரகங்களில் தன் மகிமையைப் பிரகடனம் செய்கிறார் என்பதை அறிய முடியும்.</p>
<p class="Text"><span class="char-style-override-13">கேள்வி:— பக்தர்கள், பகவானுக்கு நிவேதனங்களைச் சமர்ப்பிக்கிறார்கள். பகவான் அதை ஏற்றுக்கொள்கிறார். இதன் உண்மை என்ன?</span></p>
<p class="Text"><span class="char-style-override-13">பதில்:— </span>ஆண்டவனுடைய தர்பாரில் எந்தப் பொருளுக்கும் முக்கியத்துவம் இல்லை. அங்கு பக்திபாவத்திற்கே முக்கியத்துவம் அளிக்கப்படுகிறது. பக்தனின் இதயக் கருத்தை (பாவத்தை)க் கொண்டே இறைவன் பக்தனால் அளிக்கப்படும் பொருட்களையும் செயல்களையும் ஏற்கிறார். பக்தனது மனத்தில் பகவானுக்கு போஜனம் செய்விக்க வேண்டும் என்னும் கருத்து தோன்றுமாகில், பகவானுக்குப் பசிக்கிறது. மேலும், பகவான் பிரகடனமாகி, பக்தனால் அளிக்கப்படும் போஜனத்தை ஏற்கிறார். பக்தனின் உயர்ந்த மனோபாவம் காரணமாக, பகவான் பக்தனிடத்திலிருந்து எந்தப் பொருளை ஏற்கிறாரோ, அது அழியக்கூடிய பொருள் அல்ல. சின்மயமாக ஆகிறது. இத்தகைய உயர்ந்த பாவங்கள் இல்லாமல், இதைவிடக் குறைந்த உள்ளக்கருத்துக்களைக் கொண்டு பூஜை செய்தாலும், அதையும் இறைவன் ஏற்கிறார். அத்தகைய பக்தன் அளிக்கும் பொருட்களை, பக்தன் நமக்கு அளிக்கிறான் என்பதிலேயே பகவான் சந்தோஷமடைகிறார். இறைவனை மகிழ்விப்பதில் பொருட்களுக்கோ, செயல்களுக்கோ முக்கியத்துவம் கிடையாது. அங்கு உள்ளக்கருத்துக்களுக்கே முதன்மை அளிக்கப்படுகிறது.</p>
<p class="Text">நான், ஒரு பக்தரைச் சந்தித்தேன். அவருக்கு ஒரு சாதுவிடம் மிகுந்த பக்தி இருந்தது. அவர், அந்த சாதுவிற்குச் சேவை செய்து வருவது வழக்கம். அவர் கூறுவார்—— “எப்போது சாதுவிற்கு தாகம் ஏற்படுகிறதோ, அப்போது எனக்கு மனத்தில் அது தெரியும். ஆதலால், நான் ஜலம் எடுத்துக் கொண்டு செல்வேன். அவர் பருகுவார்.” அவ்விதமே உத்தம பதிவிரதையும் இருப்பாள். அவளுக்கு கணவனின் பசி—தாகம் அவ்வப்போது தானாகவே தெரியும். மேலும், கணவனுக்கு இன்றைக்கு எந்த உணவில், எந்தப் பதார்த்தத்தில் விருப்பம் என்பது உள்பட அவளுக்குத் தெரியும். உணவு பரிமாறப்படும்போது கணவன், “இன்று எனக்கு இந்தப் பதார்த்தத்தில்தான் விருப்பமிருந்தது” என மகிழ்ச்சியுடன் கூறிச் சாப்பிடுவான். இவ்விதமே எந்த பக்தனது மனத்தில் பகவானுக்கு நிவேதனம் சமர்ப்பிக்க வேண்டும் என்ற எண்ணம் உண்டாகிறதோ, அவன் விஷயத்தில் பகவானுக்கு பசி, தாகம், சுவை எல்லாம் இருப்பதாகத் தெரிகிறது.</p>
<p class="Text">ஒரு கோவிலில் பூசாரி ஒருவர் இருந்தார். அவருக்கு இஷ்டதெய்வம் பாலகோபாலமூர்த்தி. அவர் தினமும் சிறிய சிறிய லட்டுகள் செய்து, இரவில் பாலகோபாலனைப் படுக்க வைத்துவிட்டு, லட்டுகளை கோபாலனின் தலைமாட்டில் வைத்துச் செல்வது வழக்கம் — இரவில் குழந்தை கண்ணனுக்குப் பசித்தால் சாப்பிடட்டும் என்பதற்காக. ஒருநாள் அவர் லட்டு வைக்க மறந்துவிட்டார். இரவில், பூசாரியின் கனவில் கண்ணன் தோன்றி ‘எனக்குப் பசிக்கிறது’ என்று கூறினான்.</p>
<p class="Text">இவ்விதம் மற்றொரு சம்பவமும் உள்ளது. ஒரு சாது ஆண்டுதோறும் தீபாவளிக்குப் பிறகு வரும் குளிர் நாட்களில் பகவானுக்கு முந்திரி, பாதாம், பிஸ்தா, அக்ரூட் முதலியவைகளை நிவேதனம் செய்து வந்தார். ஒரு வருஷம் இவைகளின் விலை அதிகரித்தது. ஆகவே, அவர் நிலக்கடலை நிவேதனம் செய்ய ஆரம்பித்தார். ஒருநாள் இரவு பகவான் அவர் கனவில் காட்சியளித்துக் கூறினார்—— ‘எனக்கு நிலக்கடலைதான் நிவேதனம் செய்வாயா?’ அதன்பின் அவர் மீண்டும் பகவானுக்கு பாதாம் போன்றவைகளையே நிவேதனம் செய்ய ஆரம்பித்தார். முதலில் அந்த பக்தருக்கு, தான் அளிப்பவைகளை பகவான் அங்கீகரிக்கிறாரா, இல்லையா? என்ற சந்தேகம்  இருந்தது.  எப்போது  பகவான் அவர் கனவில் வந்து இவ்வாறு கூறினாரோ, அப்போதே அவரது ஐயம் அழிந்துவிட்டது. இதனால் அறியப்படுவது யாதெனில், பகவானுக்கு <span class="char-style-override-13">பா</span>வத்துடன் (திடவிசுவாசம், பிரீதி இவற்றுடன்) நிவேதனம் செய்ய வேண்டும் என்ற ஆர்வம் பக்தனுக்கு ஏற்படும்போதுதான் பகவானுக்குப் பசி ஏற்படுகிறது. அப்போது அவர், பக்தன் அர்ப்பித்ததை ஏற்றுக் கொள்கிறார்.</p>
<p class="Text">ஒரு சாது இருந்தார். அவர் அதிகம் சாப்பிடும் வழக்கமுள்ளவர். ஒரு சமயம் அவரது சரீரத்தில் நோய் ஏற்பட்டது. ஒருவர் அவரிடம் கூறினார்—— “மகராஜ்! தாங்கள் பசுவின் பாலை அருந்துங்கள். ஆனால், கன்று குடித்த பிறகு எஞ்சியிருக்கும் பாலை மட்டும் குடிக்க வேண்டும்.” அவரும் அவ்விதமே செய்யத் துவங்கினார். ஓர் ஆழாக்கு அல்லது ஒன்றரை ஆழாக்கு பால் கிடைத்தது. அதைக் குடித்து அவர் திருப்தியடைந்தார். வேறு உணவு உட்கொள்வதில்லை. சில தினங்களில் அவர் ரோகம் மறைந்தது. அவர் உடல்நலம் அடைந்தார். நியாயமான ஒரு விஷயத்திற்கே, அதாவது கன்று திருப்தி அடைந்து எஞ்சிய பாலைச் சாப்பிடுவதற்கே இவ்வளவு மகிமை இருக்குமானால், பக்தியுடன் பகவானுக்கு ஒரு பொருளைச் சமர்ப்பிக்க, அவர் அதை ஏற்கிறார் என்பதில் என்ன சந்தேகம் இருக்க முடியும்!</p>
<p class="Text">நாம் அனைவரும் அறியும் ஓர் உண்மை. அன்புடன் ஒருவர் நமக்கு உணவு அளிப்பாரேயாகில், நாம் அதில் ஒரு தனியான சுவையைக் காண முடிகிறது. மனிதர்களிடத்தில் மட்டும் இல்லை; மிருகங்களிடத்திலும் அன்பின் பெருமையைக் காண முடிகிறது. அதன் ஆதிக்கம் இருக்கிறது. எந்தக் கன்றின் தாய் இறந்துவிடுகிறதோ, அந்தக் கன்றை வேறு மாட்டின் பாலைக் குடிக்கச் செய்கின்றனர். அதனால், அந்த கன்று உயிர் பிழைத்திருக்க முடியும். ஆனால் அக்கன்று, தன் தாயின் பாலைக் குடிக்குமாகில், கன்றை அதன் தாய் நாவினால் நக்கிக் கொடுத்து, அன்புடன் அதற்கு பால் ஊட்டும். அப்போது குறைவான பால் கிடைத்தாலும் கன்று புஷ்டியுடன் இருக்கும். மனிதர்களிடத்திலும் மிருகங்களிடத்திலும்கூட அன்பு ஆக்கிரமிக்குமேயாகில், அந்தர்யாமியான பகவானிடத்தில் அன்புக்கு அதிக மதிப்புண்டு என்பதைப் பற்றிச் சொல்ல வேண்டுமா? விதுரரின் மனைவி பரம பக்தை. அவளது பக்தியின் காரணமாக, அவள் கைகளால் அளித்த வாழைப்பழத்தின் தோல்களை பகவான் ஸ்ரீகிருஷ்ணன் மிகவும் விருப்பத்துடன் ஏற்றார். (அவள் பக்தியினால் ஏற்பட்ட பரபரப்பில், பழங்களை எறிந்துவிட்டுத் தோலை மட்டும் கொடுத்தாள்.) கோபிகைகளின் பிரேமை காரணமாக, பகவான் அவர்கள் கையிலிருந்து தயிர், வெண்ணெய் — இவற்றைப் பிடுங்கிச் சாப்பிட்டார். பகவான் பிரும்மதேவனிடம் கூறுகிறார்——</p>
<p class="Shlok para-style-override-7">நைவேத்யம் புரதோ ந்யஸ்தம் சக்ஷுஷா க்ருஹ்யதே மயா ।</p>
<p class="Shlok para-style-override-11">ரஸம் ச தாஸ ஜிஹ்வாயாம் அச்நாமி கமலோத்பவ ॥</p>
<p class="Text">“ஹே பிரும்மதேவரே! என்னெதிரில் வைக்கப்படும் நிவேதனங்களைக் கண்களாலேயே (பார்த்து) ஏற்றுக்கொள்கிறேன். பக்தர்களின் நாவின் மூலமாக, அதன் சுவையை ஏற்கிறேன்.” ஆனால், பக்தர்கள் இவ்வாறு கூறக் கேள்விப்படுகிறோம்—— ‘பக்தன் அன்புடன் அளிக்கும் உணவை பகவான் சில சமயம் கண்களால் பார்த்தும், சில சமயம் கைகளால் தொட்டும், சில சமயம் சிறிது சாப்பிட்டும்கூட ஏற்றுக் கொள்கிறார்.’</p>
<p class="Text">தவழ்ந்து வரும் குழந்தை ஏதாவதொரு தின்பண்டத்தை எடுத்து, தனது தந்தைக்கு அளிப்பானேயாகில், தந்தை மிகவும் மகிழ்ச்சி அடைவார். மேலும், பிள்ளையைப் பார்த்து, “குழந்தாய்! நீ இந்த அளவு (கையை மேலே உயர்த்தி) உயரமாக வளர்ந்துவிட்டாயானால், எனக்குக் கிடைக்காத பொருள்தான் எது?” இப்போது பிள்ளை கொடுத்த வஸ்து, தந்தைக்குக் கிடைக்காத பொருளா என்ன? மகனின் கொடுக்கும் தன்மையினைக் கண்டு தந்தை ஆனந்தம் அடைகிறார். அவ்விதமே பகவானுக்கு எதுவும் இல்லாததோ, கிடைக்காததோ அல்ல. எதுவும் வேண்டுமென்ற விருப்பமும் அவருக்கில்லை. ஆயினும், பக்தனது கொடுக்கும் தன்மையினைக் கண்டு பகவான் பிரசன்னமாகிறார்! ஆனால், எவன் உலகத்தார் புகழ்வதற்காகக் கோவில்களுக்குத் திருப்பணி செய்தும், பகவானுக்கு அலங்காரம் செய்தும், பெரிய பெரிய நிவேதனங்களைச் சமர்ப்பித்தும் தன் பெருமையைக் காட்ட எண்ணுகிறானோ, அதை பகவான் ஏற்பதில்லை. ஏனெனில், அவன் பகவானுக்குப் பூஜை செய்யவில்லை. பணத்தையும், தனிப்பட்ட சுயநலத்தையும் ஆராதிக்கிறான்.</p>
<p class="Text">எவன், எந்தவிதத்திலாவது பகவானை ஆராதிப்பவர்களை, அவருக்கு அன்னம் நிவேதனம் செய்பவர்களை, பாஷண்டி (ஆசாரமற்றவன்) என்று கூறுகிறானோ, மேலும், அகம்பாவம் கொண்டுள்ளானோ, அதாவது, ‘நான், அவனைக் காட்டிலும் உயர்ந்தவன்; நான், அவனைப் போன்ற பாஷண்டி இல்லை’ என்பதுபோல் எண்ணுவானோ, அவனுக்கு நன்மை ஏற்படாது.</p>
<p class="Text">எவர்கள் எந்த வகையிலாவது நற்செயல்களைச் செய்கிறார்களோ, அவர்களது அத்தகைய செயல்கள் அந்தந்த அளவுக்கு நற்செயல்களே. அவர்களது நடத்தையும் நல்ல நடத்தையேயாகும். ஆனால், கர்வத்துடன் நற்செயல்களைத் தியாகம் செய்துவிட்டால், அதன் விளைவு கெடுதலாகவே அமையும்.</p>
<p class="Text para-style-override-12">கேள்வி:— கொடியவர்கள் கோவிலில் உள்ள தெய்வத் திருஉருவங்களைப் பின்னப்படுத்துபவர்களாகில், பகவான் அவர்களிடத்தில் தன் மகிமைகளை ஏன் காட்டுவதில்லை?</p>
<p class="Text"><span class="char-style-override-13">பதில்:—</span> எவருக்கு பகவானது உருவத்தில் பக்தி இல்லையோ, எவருக்கு பகவானிடத்திலும், பகவானைப் பூஜிப்பவர்களிடத்திலும் துவேஷமிருக்கிறதோ, துவேஷ <span class="char-style-override-13">பா</span>வத்துடன் எவன் பகவானின் விக்கிரகங்களை உடைக்கிறானோ, அவனைக் குறித்து பகவானுடைய பிரபாவம் (மகிமை) வெளிப்படுமா என்ன? பகவானது மகிமையில் யாருக்கு சிரத்தை இருக்கிறதோ, அவர்களுக்கே வெளிப்படக் கூடியது.</p>
<p class="Text">‘விக்கிரகத்தில் பகவான் இருக்கிறான்’ என்ற எண்ணம் திடமாக இல்லாததால்தான், துஷ்டர்கள் சிலையைப் பின்னமாக்கும்போது பகவான் தனது மகிமையைப் பிரகடனப்படுத்துவதில்லை. எந்த பக்தனுக்கு விக்கிரகத்தில் பகவான் இருக்கிறான் என்ற திடமான நம்பிக்கை, சிரத்தை இருக்கிறதோ, அங்கு பகவான் தனது மகிமையைப் பிரகடனப்படுத்துகிறார். குஜராத்தில், சூரத்தின் அருகில் ஒரு சிவாலயம். அதிலுள்ள சிவலிங்கத்தில் துளைகள் தெரிகின்றன. அதன் காரணமாவது, எப்போது அந்த சிவலிங்கத்தை உடைப்பதற்காக பிற மதத்தவர் வருவார்களோ, அப்போது அந்த சிவலிங்கத்திலிருந்து கணக்கின்றிப் பெரிய பெரிய வண்டுகள் வெளிவரும். அது கண்டு உடைக்க வந்தவர்கள், அதனிடத்திலிருந்து பயந்து ஓடிவிடுவார்கள்.</p>
<p class="Text">எவர்கள் பரீட்சையில் தேற விரும்புகிறார்களோ, அவர்களே பரீட்சையை விரும்புகிறார்கள். அவர்கள் பரீட்சை நடத்துபவர்களுக்கும் கீழ்ப்படிகின்றனர். ஏனெனில், பரீட்சிப்பவர்கள் எவர்களைத் தேர்வு செய்கிறார்களோ, அவர்களே தேர்ச்சி அடைகிறார்கள். எவர்களைத் தோல்வியுறச் செய்கிறார்களோ, அவர்கள் தோல்வி அடைகிறார்கள். பகவானுக்கோ எந்தப் பரீட்சையிலும் வெற்றி பெற வேண்டும் என்ற அவசியம் இல்லை. அவருக்குப் பரீட்சையில் தேர்வடைந்து ஆகவேண்டியது என்ன? வெற்றி பெறுவதால் அவரது மகிமை வளர்வதில்லை; தோல்வியுறுவதனால் குறைவதுமில்லை. உதாரணமாக இராவணன், பகவான் ஸ்ரீராமரைப் பரீட்சிக்க, மாரீசனைத் தங்கமானாக ஆக்கி அனுப்பினான். ஆனால் ஸ்ரீராமர், அந்த மானைத் துரத்திச் சென்றார். அதாவது பரீட்சையில் தேறவில்லை. பரீட்சையில் தேர்ச்சி பெற்று, கொடியவன் இராவணனிடத்தில் ஸ்ரீராமருக்கு என்ன சான்றிதழ் பெற வேண்டும்? இவ்விதமே துஷ்டர்கள், பகவானைப் பரீட்சிக்கக் கோவில்களை உடைக்கின்றனர். ஆனால், அவர்கள் வைக்கும் பரீட்சையில் பகவான் தோல்வியடைகிறான். அவனெதிரில் தனது மகிமையைப் பிரகடனம் செய்வதில்லை. அவர்கள் கெட்ட எண்ணங்களுடன் பகவான் எதிரில் வருவதே அதற்குக் காரணமாகும்.</p>
<p class="Text">மேலும், பொருளிள் தன்மை, கருத்தின் (பாவத்தின்) தன்மை என இரண்டு விஷயங்கள் உள்ளன. இவ்விரண்டும் தனித்தனியானவை. எவ்வாறெனில் மனைவி, தாயார், சகோதரி என்ற மூவரின் உடலும் ஒரே மாதிரியே உள்ளது. அதாவது, மனைவியின் உடல் போன்றே சகோதரி, அன்னை — இவர்களின் உடலும் இருக்கிறது. ஆதலால், இம்மூன்றிலும் வஸ்து குணம் (பொருளின் தன்மை) ஒன்றே. ஆனால், அன்னையிடம் பழகும்போது மனநிலை ஒருவிதமாகவும், மனைவியிடம் பழகும்போது மற்றொருவிதமாகவும், சகோதரியிடம் பழகும்போது வேறு ஒருவிதமாகவும் பழகுகிறான். மனநிலை ஒவ்வொரு இடத்திலும் வேறுபடுகிறது. பெண் என்ற வஸ்து குணம் மூவரிடத்திலும் ஒன்றாக இருந்தபோதிலும், <span class="char-style-override-13">பா</span>வ குணம் (மனோ நிலை) வெவ்வேறுவிதமாக மாறுபடுகிறது. உலகில் தனித்தனியான தன்மைகள் பெற்ற பொருட்கள் பல உண்டு. அவற்றில் வஸ்து குணங்கள் வெவ்வேறாக உள்ளன. ஆனால், எல்லாப் பொருட்களிலும் பகவான் நிறைந்துள்ளார். இதுதான் <span class="char-style-override-13">பா</span>வ குணம். இவ்விதமே எவருக்கு விக்கிரகத்தில் பக்தியும் நம்பிக்கையும் இருக்கிறதோ, அவருக்கே விக்கிரகத்தில் பகவான் இருக்கிறான் என்ற <span class="char-style-override-13">பா</span>வ குணம் இருக்கிறது. விக்கிரகத்தில் சிரத்தை, பக்தி இல்லாதவர்களுக்கு, விக்கிரகம் பித்தளை அல்லது வெள்ளி — இவற்றால் செய்யப்பட்டது என்ற வஸ்து குணம் மட்டும் புரிகிறது. அதாவது, பூஜை செய்பவனுக்கு உருவத்தில் பகவான் என்ற கருத்து இருக்குமாகில், அந்த பக்தனுக்கு அந்த விக்கிரகமே பகவான்தான். கல், பித்தளை, வெள்ளி என்பது போன்ற கருத்து இருக்குமேயாகில், அந்த உருவம் கல்லாகவே, பித்தளையாகவே அவனுக்கு இருக்கும். ஏனெனில், பகவான் <span class="char-style-override-13">பா</span>வத்தில்தான் இருக்கிறார்——</p>
<p class="Shlok para-style-override-7">ந காஷ்டே வித்யதே தேவோ ந சிலாயாம் ந ம்ருத்ஸு ச ।</p>
<p class="Shlok para-style-override-7">பாவே ஹி வித்யதே தேவ: தஸ்மாத் பாவம் ஸமாசரேத் ॥</p>
<p class="Shlok-Right">(கருடபுராணம், உத்தரகண்டம் 28—11)</p>
<p class="Text">“தேவதை கட்டையிலோ, கல்லிலோ, மண்ணிலோ இருப்பதில்லை; பக்தனது தூய மனோ<span class="char-style-override-13">பா</span>வத்திலேயே வசிக்கிறது. ஆதலால், பக்தியுடன் கூடிய மனோ<span class="char-style-override-13">பா</span>வத்தையே முக்கியமாகக் கொள்ள வேண்டும்.”</p>
<p class="Text">ஒரு வைராக்கியமுள்ள சாது இருந்தார். அவரிடத்தில் தங்கத்தினால் ஆன இரண்டு விக்கிரகங்கள் இருந்தன. ஒன்று, கணபதியின் உருவம். மற்றொன்று, அவரது வாகனமான மூஞ்சூறின் உருவம். இரண்டும் எடையளவில் சமமே. சாதுவிற்கு இராமேஸ்வரம் செல்லும் ஆசை ஏற்பட்டது. அவர் பொற்கொல்லரிடம் சென்றார். “ஐயா! இந்த விக்கிரகங்களுக்கு பதிலாக எவ்வளவு ரூபாய் தருவீர்கள்?” என்றார். பொற்கொல்லர் எடை போட்டுப் பார்த்து, “ஐநூறு—ஐநூறு ரூபாய்கள்” என்றார். சாது கூறினார்—— “அப்பா! நீ ஒன்றைக் கவனிக்கவில்லை போலும். ஒரு விக்கிரகம் யஜமானனது; மற்றொன்று, அவரது வாகனத்தினுடையது. யஜமானரான கணேசருக்கு எவ்வளவு மதிப்போ, அவ்வளவே வாகனத்திற்கும் என்பது எவ்விதம் பொருந்தும்?” பொற்கொல்லர் கூறினார்—— “சுவாமி! நான் கணபதிக்கோ, மூஞ்சூறுக்கோ மதிப்புப் போடவில்லையே! நான் தங்கத்தின் மதிப்பைத்தான் கூறினேன்.” சாதுவின் பார்வையில் அந்த உருவங்கள் கணேசரும், அவரது வாகனமாகவும் இருந்தன. பொற்கொல்லரின் பார்வையில் அவைகள் தங்கமாக இருந்தது. சாதுவின் பார்வையே <span class="char-style-override-13">பா</span>வ குணமாகும். பொற்கொல்லரின் பார்வையே வஸ்து குணமாகும்.</p>
<p class="Text">இவ்விதமே எவன் விக்கிரகங்களைப் பின்னப்படுத்துகிறானோ, அவனும் வஸ்து குணத்தையே காண்கிறான். அவனுக்குக் கல்—பித்தளை—வெள்ளியாகவே தெரிகின்றன. ஆதலால், பகவான் அவனது மனோ தர்மத்தை அனுசரித்து, கல், பித்தளை, வெள்ளி முதலியவையாகவே காட்சி அளிக்கிறார். பார்க்கப் போனால் உண்மையில் அசையும் பொருள், அசையாப் பொருள் யாவும் பகவானுடைய உருவமாகிறது. எவனிடத்தில் <span class="char-style-override-13">பா</span>வகுணம், அதாவது பகவான் என்ற எண்ணம் இருக்கிறதோ, அவனுக்கு அனைத்தும் பகவானுடைய உருவமாகவே காட்சியளிக்கிறது. எவனிடத்தில் வஸ்து குணம், அதாவது உலகாயதமான பார்வை உள்ளதோ, அவனுக்கு யாவும் அசையும்—அசையாத பொருட்களாகவே தோன்றும். அவனுக்கு உலகில் இது மரம், இது கட்டிடம், இது மாடு, இது மனிதன் என்ற வேற்றுமை நோக்கே இருக்கும். அவன் தெய்வ உருவங்களையும் இதே மனப்பான்மையோடு மதிப்பிடுகிறான்.</p>
<p class="Text">மக்கள் சிரத்தையுடன் உருவ வழிபாடு செய்கிறார்கள். பிரார்த்தனை, ஸ்தோத்திரங்கள் செய்கின்றனர். அவர்களுக்கு அந்த உருவில் ஒரு சிறப்புத் தெரிகிறது. விக்கிரகங்களைப் பின்னப்படுத்துபவர்களுக்கும் விக்கிரகங்களின் மகிமை தெரிகிறது என்றே கூறலாம். அவ்வாறு அதன் சிறப்பு (மகிமை) தெரியாவிடின், அவர்கள் ஏன் தெய்வ உருவச் சிலைகளையே பின்னப்படுத்த வேண்டும்? வேறு ஒரு கல்லை உடைக்கலாமே? ஆதலால், அவர்களுக்கும் தெய்வ உருவத்தின் சிறப்பு தெரிகிறது என்றே கொள்ள வேண்டும். அவர்கள், தெய்வ உருவங்களில் சிரத்தை மற்றும் நம்பிக்கை கொண்ட ஆஸ்திகர்களிடம் உள்ள துவேஷத்தினால், அவர்களுக்குத் துக்கம் தர வேண்டும் என்ற காரணத்தினால், இவ்விதம் செய்கின்றனர்.</p>
<p class="Text">சாஸ்திர விதிமுறைப்படி கட்டப்பட்ட கோவில்களில் பிராண பிரதிஷ்டை செய்து ஸ்தாபிக்கப்பட்ட விக்கிரகங்களை உடைப்பவர்கள், தங்களது முரட்டுத்தனமான கொள்கையை நிறைவேற்றிக் கொள்ளவும், இந்துக்களின் (ஆஸ்திகர்களின்) நியமங்களை உடைக்கவும், தனது அகங்காரம், பெயர் — இவற்றை நிலைநிறுத்தவும், உடைந்த மூர்த்திகளின் மீதத்தை நிறுத்தி, இந்துக்களின் மனத்தில் கொந்தளிப்பை ஏற்படுத்த வேண்டியுமே காழ்ப்புணர்ச்சியுடன் இவை யாவற்றையும் செய்கிறார்கள். இத்தகைய மனிதர்களுக்கு மிக பயங்கரமான துர்கதி கிடைக்கும். அவர்கள் கோரமான நரகத்தை அடைகின்றனர். அவர்களது நோக்கம் மற்றவர்களுக்குத் துன்பத்தைத் தர வேண்டும் என்பதே. மற்றவர்களை அழிக்க வேண்டும் என்பதே. இத்தகைய கொடிய எண்ணத்திற்குப் பதிலாக, அவர்களுக்கு ஏற்படும் பலனும் கொடுமையானதாகவே அமையும். இதற்கு மாறாக, எவர்கள் கோவில்கள் அமைப்பதிலும், விக்கிரகங்களைக் பார்ப்பதிலும் ரட்சிப்பதிலும், தனது முழுத்திறமையுடன் ஈடுபடுகிறார்களோ, தனது உயிரையும் அர்ப்பணிக்கிறார்களோ, அவர்களது <span class="char-style-override-13">பா</span>வம் (எண்ணம்) நல்லவிதமாக இருப்பதால், அவர்களுக்கு உயர்ந்த கதி நிச்சயம் கிடைக்கும்.</p>
<p class="Text">நாம் ஒரு பண்டிதனை ஆதரிப்போமானால், அதன் மூலம் கல்வியைத்தான் ஆதரிக்கிறோம் என்பதாகும். எலும்பு—தசைகளாலான ஓர் உடலை ஆதரித்ததாக ஆகாது. அவ்விதமே, எவர்கள் விக்கிரகத்தை ஆதரிக்கிறார்களோ, அவர்கள் அதன் மூலம் பகவானைத்தான் கௌரவிக்கிறார்களேயொழிய கல்லையோ, மண்ணையோ அல்ல. ஆகையால், எவர் விக்கிரகங்களில் பகவானைப் பார்ப்பதில்லையோ, அவர்களுக்கு பகவான் தன்னை அதிலிருந்து பிரகடனப்படுத்திக் கொள்வதில்லை. மாறாக, எவர் விக்கிரகத்தில் பகவானை வழிபடுகிறாரோ, அவருக்கு அங்கு தன்னைப் பிரகடனம் செய்து கொள்கிறார்.</p>
<p class="Text para-style-override-12">கேள்வி:— நாம் ஏன் இறைவனை விக்கிரக வடிவில் பூஜை செய்கிறோம்? உருவ வழிபாடு செய்வதன் முக்கியத்துவம் என்ன?</p>
<p class="Text"><span class="char-style-override-13">பதில்:—</span> நமக்கு எங்கும் இறைவனைக் காணும் தன்மை வளர வேண்டும் என்பதற்காகவே. அத்தகைய விழிப்புணர்வு வரவேண்டும் என்பதற்காக, பகவானைச் சந்தோஷப்படுத்த வேண்டும் என்பதற்காக, தெய்வ உருவங்களை வழிபடுதல் அவசியமாகிறது. நமது உள்மனதில் உலகாயதமான பொருட்களின் உணர்வுகளே — ஆசைகளே — ஓங்கி நிற்கிறது. அத்தகைய பொருட்களில் நமக்கு ‘என்னுடையது’ என்ற ஈடுபாடும் இருக்கிறது. இவற்றை விலக்கிக் கொள்ள பகவானைப் பூஜை செய்வது அவசியமாகிறது. பகவானுக்கு புஷ்ப மாலை சாற்றுதல், நல்ல—நல்ல வஸ்திரங்களை அணிவித்தல், ஆரத்தி எடுத்தல், உயர்ந்த நிவேதனம் அளித்தல் முதலிய யாவும் அவசியமாகிறது. உருவ வழிபாடு செய்வதால் நாம் இருவகையான லாபங்களை அடைகிறோம். ஒன்று, இறையுணர்வு விழிப்படைந்து வளர்கிறது. மற்றொன்று, உலகாயத வஸ்துக்களில் ‘நமது’ என்ற மமதை நீங்குகிறது.</p>
<p class="Text">மனிதனது வாழ்க்கையில், தனது அனைத்துப் பொருட்களையும் ஆசைகளையும் துறக்கும் அளவுக்கு, மிகுந்த அன்புக்குரியவராக உள்ள ஒருவராவது அமைய வேண்டும். அத்தகைய ஒருவர் பகவானாகவோ, மகானாகவோ, தாய்—தந்தையராகவோ, குருவாகவோ இருக்க வேண்டும். இத்தகையவர்களிடத்தில் இப்படிப்பட்ட ஓர் அன்பு கொள்வதால், மனிதனுக்கு உலகாயதப் பொருட்களில் ஈடுபாடு குறைகிறது. தார்மிகமான எண்ணங்களும், ஆன்மிகமான எண்ணங்களும் உயர்கின்றன. </p>
<p class="Text">ஒரு சமயம் தீர்த்த யாத்திரை செய்யும் ஒருவர் காசியை வலம் வந்து கொண்டு இருந்தார். அங்கு ஒரு பூசாரி, கோவில்களின் பெருமையை எடுத்துக் கூறிக் கொண்டு வந்தார். ஆங்காங்கே உள்ள தெய்வங்களை வணங்கச் சொல்லியும், பூஜை செய்யச் சொல்லியும் வந்தார். அந்த யாத்திரிகருக்குத் தற்கால முறையில் சிந்தனைகள் ஓட ஆரம்பித்தன. அவருக்கு ஒவ்வொரு இடத்திலும் வணங்குவது பிடிக்கவில்லை. அவர் பூசாரியிடம் கூறினார்—— “அப்பா! ஒவ்வொரு கல்லிலும் தலையை வைப்பதால் என்ன லாபம்?”</p>
<p class="Text">அங்கு ஒரு சாது இருந்தார். அவர் யாத்திரிகரது விசாரத்திற்குத் தகுந்த பதிலளித்தார்—— “அப்பா! நீ மாமிசம், எலும்பு இவற்றாலான உடலில் இருப்பதுபோல், பகவான் கல்லில் இருக்கிறார். உனது வயது மிகவும் குறைவு. ஆனால், இங்குள்ள சிவலிங்கத்தின் வயது பல ஆயிரம் வருஷங்கள் என்பது உண்மை. ஆதலால், வயதைக் கொண்டு நோக்கினால், உன்னை விட உயர்ந்தது சிவலிங்கம். தூய்மையின் கண் நோக்குவோமேயாகில், உன் உடலில் உள்ள எலும்பும் மாமிசமும் அசுத்தமாகவும், கல் தூய்மையாகவும் இருக்கிறது. வலிவு உடையது என்ற கோணத்தில் பார்த்தாலும் எலும்பைக் காட்டிலும் கல் திடமானது. பரீட்சித்துப் பார்க்க வேண்டும் என்றால் உனது தலையை சிவலிங்கத்தில் முட்டிப் பார். தலை உடையுமா? சிவலிங்கம் உடையுமா? உன்னிடத்தில் பற்பல கெட்ட குணங்கள் இருக்கின்றன. ஆனால், சிவலிங்கத்தில் அத்தகைய கெட்ட குணங்கள் ஏதுமில்லை. அதாவது, தெய்வ உருவம் என்பது எல்லா நோக்கிலும் உயர்ந்தது. ஆதலால், சிவலிங்கமே உயர்ந்தது அல்லவா? மேலும், நீ உனது பெயரைக் கூறி ஏசினால், உன்னையே ஏசியதாயும், உனது பெயரைப் புகழ்ந்தால் உன்னையே புகழ்ந்ததாகவும் கருதுகிறாய். உடலைக் கௌரவிக்காவிடில், உன்னையே கௌரவிக்காதது போலவும், உடலைக் கௌரவித்தால், உன்னையே கௌரவிப்பது போலவும் எண்ணுகிறாய். அவ்விதமே தெய்வ விக்கிரகத்தை வழிபட்டுப் பூஜை, ஸ்தோத்திரம் முதலியவை செய்தால், தெய்வம் தன்னையே புகழ்ந்ததாக, பூஜித்ததாக நினைக்குமல்லவா! மேலும், அப்பா! உலகம் உனது எந்த நாமரூபங்களைத் துதிக்கின்றதோ, அது உனது உண்மையான பெயரோ, உருவமோ ஆகாது. ஆனால், நீ அதைக் கண்டு திருப்தியடைகிறாய். பகவானது உருவமோ எல்லா இடத்திலும் நிறைந்துள்ளது. ஆதலால், இந்த உருவங்களிலும் பகவான் நிறைந்திருக்கிறார். இவற்றைப் பூஜிப்பதால் பகவான் சந்தோஷமடைய மாட்டானா என்ன? நாம் எவ்வளவுக்கெவ்வளவு அதிகமாக நம்பிக்கையுடன் பூஜை செய்கிறோமோ, அவ்வளக்கவ்வளவு அதிகமாக பகவான் பிரசன்னமாவார்.”</p>
<p class="Text">உலகில் ஆஸ்திக மனிதனாக இருக்கும் ஒவ்வொருவனும், ஏதாவது ஒருவிதத்தில் உருவ வழிபாடே செய்கிறான். அத்தகைய ஆஸ்திகன் வேதத்தை மதித்து நடக்கிறான். அப்போதே அவன் உருவ வழிபாடு செய்கிறவனாவான். ஏனெனில், வேதமே (எழுதிய புத்தக வடிவமோ அல்லது பகவானுடைய ஒலி வடிவமோ) பகவானது உருவமாகும். மனிதன், இவ்விதமே குரு, தாய்—தந்தையர், விருந்தினர் — இவர்களைக் கௌரவிக்கிறான். உணவு, உடை, நீர் முதலியன தந்து, இவர்களைக் கௌரவிக்கிறான். இவை யாவும் உருவ வழிபாடே. குரு, தாய்—தந்தையர் — இவர்களின் சரீரம் ஜடம். ஜடமான இதைக் கௌரவிப்பதால், அவர்கள் திருப்தி அடைகிறார்கள். மனிதன் எவ்வித்திலாவது யாராவது ஒருவரை, எப்போதாவது கௌரவிப்பானேயாகில், அதுவும் உருவ வழிபாடேயாகும். அவ்விதமே மனிதன், எப்போது பக்தியுடன் விக்கிரகத்தில் பகவானைப் பூஜை செய்கிறானோ, அப்போது பகவானே பூஜிக்கப்பட்டவனாகிறார்.</p>
<p class="Text">ஒரு வைராக்கியமுடைய சாது இருந்தார். அவர் ஒரு குடையின் அடியில் வசித்து வந்தார். அங்கு சாலக்கிராம பூஜை செய்து வந்தார். உருவ வழிபாட்டை மறுக்கும் கட்சினருக்குச் சாதுவின் இச்செயல் தவறாகப்பட்டது. அன்று ஹுக் ஸாஹப் என்னும் ஆங்கிலேய அதிகாரி வந்திருந்தார். அந்த அதிகாரியின் எதிரில் அந்த மக்கள் சாதுவின்மேல் புகார் கூறினர். ‘இவன் சாலக்கிராமத்தைப் பூஜிப்பதன் மூலம் எங்கும் நிறைந்துள்ள கடவுளை அவமதிக்கிறான்’ என்பது போன்ற அநேக புகார்களைக் கூறினர். ஹுக் ஸாஹப் கோபமடைந்து, சாதுவைக் கூப்பிட்டனுப்பினார். அவரை அங்கிருந்து நாடு கடத்த உத்தரவிட்டார். மறுநாள் சாது, ஹுக் ஸாஹப்பினுடைய உருவ பொம்மை ஒன்றைத் தயாரித்து, அதை எடுத்துக் கொண்டு கடைவீதியில் சுற்றினார். அவர் மக்களுக்கு அதைக் காட்டி, அந்த பொம்மையைச் செருப்பால் அடித்துக் கொண்டே, ‘இந்த ஹுக் ஸாஹப் முட்டாள். இதில் சந்தேகமில்லை’ என்பன போல் பலவாறு பேசினார். மக்கள் மறுபடியும் ஹுக் ஸாஹப்பினிடம் சென்று, ‘இந்தச் சாது தங்களை அவமதிக்கிறான். தங்களது உருவ பொம்மையைத் தயார் செய்து, அதைச் செருப்பால் அடிக்கிறான்’ என்று புகார் செய்தனர். ஹுக் ஸாஹப் சாதுவை வரவழைத்து, ‘நீ ஏன் என்னை அவமதித்தாய்?’ எனக் கேட்டார். ‘நான் தங்களைச் சிறிதளவும் அவமதிக்கவில்லை. நான், இந்த பொம்மையைத்தான் அவமதித்தேன். ஏனெனில், இவன் (இந்த பொம்மை) பெரிய மூர்க்கன்’ என்று கூறிக் கொண்டு, பாபாஜீ மேலும் பொம்மையைச் செருப்பால் அடித்தார். ஹுக் ஸாஹப், ‘என் பொம்மையை அவமதிப்பது, என்னை அவமதிப்பதே’ என்றார். உடனே சாது, ‘ஐயா! தாங்கள் இந்த பொம்மையில், அதாவது விக்கிரக உருவத்தில் ஒருபோதும் இல்லை. ஆயினும், பெயரளவில் மட்டும் இந்த பொம்மையைத் தாங்களாகவே மதித்துக் கொண்டு கோபமடைகிறீர்கள். எங்கள் பகவானோவெனில் எல்லா தேசத்திலும், எல்லாக் காலத்திலும், எல்லா வஸ்துக்களிலும் இருக்கிறார். ஆதலால், நம்பிக்கையுடன் தெய்வ விக்கிரகங்களில் பகவானைப் பூஜிப்பவன்பால் பகவான் மகிழ்ச்சி அடைய மாட்டாரா? நான் உருவத்தில் பகவானைப் பூஜித்தது, அவருக்கு மரியாதை காட்டியதாகுமா? அவரை அவமதித்ததாகுமா?’ ஹுக் ஸாஹப் கூறினார்—— ‘இனி, தாங்கள் தங்கள் விருப்பம்போல் தெய்வ உருவை வழிபடலாம். தங்கள் இருப்பிடத்திற்கே செல்லலாம்’ என்று கூறிவிட்டார்.</p>
<p class="Text para-style-override-12">கேள்வி:— சில ஜனங்கள் கோவிலுக்குள்ளும் அருகிலும் அமர்ந்து, மாமிசம், மது போன்றவைகளைச் சாப்பிடுகின்றனர். ஆனால், உள்ளே இருக்கும் பகவான் இவர்களை ஏன் தடுப்பதில்லை?</p>
<p class="Text"><span class="char-style-override-13">பதில்:—</span> தாய்—தந்தையரின் எதிரில் குழந்தைகள் முரட்டுத்தனம் செய்தாலும் தாய்—தந்தையர் தண்டிப்பதில்லை. அவர்களுக்கு இது நமது குழந்தை. அறியாக்குழந்தை என்ற எண்ணம் இருக்கும். அவ்விதமே பகவானும் மது, மாமிசம் சாப்பிடுபவர்களைத் தனது அறியாக்குழந்தைகளாக எண்ணுகிறார். ஆதலால், பகவான் அவர்களது நடத்தைகளைப் பொருட்படுத்துவதில்லை. இருப்பினும் கோவிலுக்குள் தடுக்கப்பட்ட மது, மாமிசம் போன்றவற்றைச் சாப்பிடுபவர்களைத் தகுந்தவிதமாகத் தண்டிப்பார். இதற்கான பலனை அவர்கள் அனுபவித்தே ஆகவேண்டும்.</p>
<p class="Text para-style-override-12">கேள்வி:— கபீர்தாஸ் போன்ற சில பக்தர்கள் கூட உருவ வழிபாட்டைக் கண்டித்திருக்கிறார்களே!  ஏன்?</p>
<p class="Text"><span class="char-style-override-13">பதில்:—</span> எந்தெந்தச் சமயத்தில், எது மாதிரியான தேவைகள் ஏற்படுகின்றனவோ, அதற்குத் தகுந்தவாறு மகாபுருஷர்கள் அவதரித்து, காரியங்கள் செய்கின்றனர். முன்பு சைவர்களுக்கும் வைஷ்ணவர்களுக்கும் பெரிய சண்டை நேரிட்டபோது, துளஸிதாசர் அவதரித்து ‘ராமசரிதமானஸம்’ என்ற நூலை எழுதினார். இரண்டு தரத்தினரது சண்டையும் சமாதானம் அடைந்தது. அதுபோல, கீதைக்கு அநேக உரைகள் எழுதப்பட்டுள்ளன. அவையாவும் அந்தந்தச் சந்தர்ப்பத்திற்குத் தகுந்தாற்போல, மகாபுருஷர் களது இதயத்தில் இறைவன் தூண்டுகின்ற வழியில் எழுதப்பட்ட விரிவுரைகளே! பௌத்த மதம் அதிகமாக வளர்ந்திருந்த தருணத்தில், ஸ்ரீசங்கரரால் சனாதன தர்மம் பிரகடனம் செய்யப்பட்டது. அவ்விதமே முஸ்லீம்களின் அரசாட்சியில் கோவில்களை உடைப்பதும், தெய்வ உருவங்களைச் சிதைப்பதுமான செயல்களைச் செய்து வந்தபோது, கபீர்தாஸ் அவதரித்து, மக்களுக்கு உபதேசிக்கையில், “நமக்கு கோவில்களில் உள்ள மூர்த்திகளின் பூஜையே முக்கியமென்பதல்ல. நமது பரமாத்மா கோவிலில் மட்டும் இருக்கிறார் என்பதில்லை. அவர் எல்லா இடங்களிலும் பரவியுள்ளார்” என்றார். உண்மையில், அந்தச் சாதுவிற்கு (கபீர்தாஸ்) உருவ வழிபாட்டைக் கண்டிப்பதில் நோக்கம் இல்லை. எவ்விதமாகவாவது மக்களைப் பரமாத்மாவினிடத்தில் ஈடுபடுத்துவதே, அவர் நோக்கமாக இருந்தது.</p>
<p class="Text para-style-override-12">கேள்வி:— இப்போது முஸ்லீம்கள் ஆலயங்களிலுள்ள உருவங்களை உடைப்பதில்லை. ஆயினும்கூட இப்போதும் அந்தச் சம்பிரதாயத்தில் இருப்பவர்கள் உருவ வழிபாட்டைக் கண்டனம் செய்கிறார்களே! ஏன்?</p>
<p class="Text"><span class="char-style-override-13">பதில்:—</span> ஏதாவது ஒன்றைக் கண்டிக்க வேண்டும் என்பது மதத்தின் பிடிவாதமான கொள்கை. மற்றவர்களைக் கண்டனம் செய்தே, தங்கள் மதத்தைப் பரப்ப விரும்புகிறார்கள். தங்களது புகழையும் நிலைநிறுத்த விரும்புகிறார்கள். இப்போது எவர் கோவில்களையும், தெய்வ உருவ ஆராதனங்களையும் கண்டனம் செய்கிறார்களோ, அத்தகையவர் உண்மையில் பரமாத்மாவின் தத்துவத்தை (பூஜையை) விரும்புகின்றனர். தங்களை விளம்பரம் செய்து கொள்ளவும், தங்களது சம்பிரதாயத்தைப் பிரசாரம் செய்யவும் விரும்புகின்றனர். இத்தகைய மதவாதிகளுக்கு பரமாத்மாவை அடைவது என்பதே முடியாத ஒன்று. எவர்கள், தங்கள் மதத்தில் பிடிவாதமாக உள்ளனரோ, அவர்கள் பித்தர்களாக ஆகின்றனர். பித்தர்களின் வாதம் கௌரவிக்கத்தக்கதல்ல. இதையே கோஸ்வாமி துளசிதாசரும்,</p>
<p class="Shlok para-style-override-7">பா<span class="char-style-override-23">3</span>துல பூ<span class="char-style-override-23">4</span>த பி<span class="char-style-override-23">3</span>ப<span class="char-style-override-23">3</span>ஸ மதவாரே</p>
<p class="Shlok para-style-override-7">தே நஹி(ம்) போ<span class="char-style-override-23">3</span>லஹி(ம்) ப<span class="char-style-override-23">3</span>சந பி<span class="char-style-override-23">3</span>சாரே</p>
<p class="Shlok-Right para-style-override-7">(மாநஸம் 1/115/3)</p>
<p class="Text para-style-override-13">என்கிறார். நிராகாரமான (உருவமற்ற) முறையை வழிபாட்டில் கொண்டவர், உருவத்துடன் கூடிய (ஸாகார) வழிபாட்டைக் கண்டிக்கின்றனர். அவர்களது கருத்து யாதெனில், ‘உருவமற்ற கடவுளிடம் உருவத்திற்கு இடமே இல்லை, அவர் உருவமற்றவரே’. இப்படி பிடிவாதம் செய்வதால், அவர்களது உருவமற்ற கடவுளையே அவர்கள் குறைவுபடுத்துகின்றனர். மேலும், உருவமில்லாது உபாசிப்பவர்கள், ‘இறைவனுக்கு உருவம் கிடையாது; அவதாரங்களும் கிடையாது; எனவே, விக்கிரகங்களும் கிடையாது’ என்று எண்ணுவதால், அவர்களுடைய உருவமற்ற கடவுளுக்கு அவதாரங்கள் செய்யவும், உருவத்துடன் இருக்கவும் அமைப்பில்லை என்பதாக ஆகிறது. உண்மையில், பரமாத்மாவின் தன்மை அத்தகையது அல்ல. அவர் உருவத்துடனும் உருவமில்லாமலும் இருக்கிறார். <span class="char-style-override-24">‘ஸத</span><span class="char-style-override-25">3</span><span class="char-style-override-24">ஸச்சாஹம்’ (கீதை 9/19)</span>. நாம் யோசிக்க வேண்டியது, நமது நன்மைக்காக நாம் முயற்சிக்க வேண்டுமா? அல்லது கடவுளுக்கு உருவமுண்டா, இல்லையா என்ற சண்டையில் ஈடுபட வேண்டுமா? என்பதுதான். தீர ஆராய்ந்து நமது மனநிலைக்கு ஏற்பக் கடவுளை உருவத்துடனோ, உருவமின்றியோ நாம் ஏதாவது ஒரு முறையில் வழிபட்டால் நன்மை ஏற்படும்.</p>
<p class="Text">அல்லது, சண்டைதான் போட வேண்டும் என்று தோன்றுமேயாகில் உலகில் சண்டையிட்டுக் கொள்ள பல்வேறு விஷயங்கள் உள்ளன. பணம், பூமி, கட்டிடம் முதலிய விஷயங்களில் சண்டையிட்டுக் கொள்கின்றனர். ஆனால், ஆன்மிகப் பாதையில் வந்து ஏன் சண்டையிட்டுக் கொள்ள வேண்டும்? நாம் உண்மையாகவே கடவுளை உருவத்துடனோ, உருவமில்லாமலேயோ வழிபடத் தொடங்குவோமேயாகில், நமக்கு மற்றவருடன் சண்டை போட ஏது நேரம்? மற்றவரைக் கண்டனம் செய்ய எவ்வளவு நேரம் செலவழிக்கிறோமோ, அந்த நேரத்தை நமது உபாசனைக்காகச் செலவிடுவோமேயாகில் மிக்க லாபம் அடையலாம்.</p>
<p class="Text">மற்றவர்களைக் கண்டிப்பதால் நமக்கு நாமே ஒரு தீங்கைத் தேடிக் கொள்கிறோம். அதாவது, நமது இஷ்டமான உருவம் அல்லது அருவம் இதை மற்றவர் கண்டிக்க சமயம் ஏற்படுத்தித் தருகிறோமன்றோ! நாம் நிராகாரத்தைக் கண்டிப்போமாகில், நமக்கு இஷ்டமான ஸாகாரத்தை (உருவமுள்ள இறைவனை)க் கண்டிக்க எதிராளிக்கு வாய்ப்பு தருகிறோம். ஆதலால், இவ்விதம் கண்டனம் செய்வதால் நமக்கு லாபம் ஏதும் இல்லை; பிறருக்கும் லாபம் கிடையாது. மற்றவர்களைக் கண்டிப்பதால் நன்மை ஏற்படும் என்ற விஷயம் எந்த சாஸ்திரங்களிலும் கூறப்படவில்லையே! எவர்கள் மற்றவரைக் கண்டிக்கிறார்களோ, அவர்களும்கூடப் பிறரைக் கண்டிப்பதால் நன்மை ஏற்படும் என்று கூறவில்லையே! மேலும், மற்றவரைக் கண்டிப்பதால் நமது மனம் அழுக்கடையும். கண்டனத்தைத் தொடர்ந்து துவேஷ அலைகளும் ஏற்படும். இவை நமது உபாசனையில் பாதகத்தை ஏற்படுத்தும். நமது லட்சியமும் நிறைவேறாது. ஆதலால், மனிதன் எவருடைய மதத்தையும் கண்டிக்கலாகாது. யாரையும் தாழ்ந்தவராக நினைக்கக் கூடாது. யாரையும் அவமதித்தோ, நிராகரித்தோ பேசக்கூடாது. ஏனெனில், யாவரும் தத்தமது ஈடுபாட்டிற்கேற்ப, சிரத்தை—பக்திக்கேற்ப உருவத்தையோ, அருவத்தையோ உபாசனம் செய்கின்றனர். பரமாத்மாவும் உபாசகனது சிரத்தை, பக்தி — இவற்றிற்கேற்பத் தன்னைப் பிரகடனப்படுத்திக் கொள்கிறார். ஆதலால், தனது அபிப்பிராயப்படி எதை உபாசிக்க வேண்டுமோ, அதில் சிரத்தை—விசுவாசத்துடன், திடமான ஈடுபாட்டுடன் மனத்தைச் சாதனையில் ஈடுபடுத்தவேண்டும். இதுவே பரமாத்மாவை அடைய வழியாகும். மற்றவரைக் கண்டித்தல், நிராகரித்தல் என்பது பரமாத்மாவை அடைவதற்குச் சாதனமாகாது. அவை வீழ்ச்சிக்கே வழியாகும்.</p>
<p class="Text">எந்த அடியார்கள், உருவ வழிபாட்டைக் கண்டித்திருக்கின்றனரோ, அவர்கள் உருவ வழிபாட்டின் இடத்தில் நாம ஜபம், சத்சங்கம், குரு உபதேசம், பகவானது நினைவு, தியானம் முதலியவற்றின் மீது விசேஷ கவனம் செலுத்தியுள்ளனர். எவர் உருவ வழிபாட்டையும் விட்டு, தங்கள் மதத்தில் சொல்லப்பட்ட நாம ஜபம், பகவானது நினைவு, குரு உபதேசம், தியானம் முதலியவற்றிலும் ஈடுபாடுமில்லாமல் இருக்கிறார்களோ, அவர்கள் இரண்டுவிதமாகவும் கெட்டவர்களாக ஆகிறார்கள். இவர்களைக் காட்டிலும், தங்கள் மதப்படி அனுஷ்டானங்களைச் செய்து கொண்டு, உருவ வழிபாடு செய்பவர்கள் சிறந்தவர்கள்.</p>
<p class="Text">விவாதம் செய்பவர் கூறலாம்—— ‘நமக்கு மற்றவரைக் கண்டிப்பதில் நோக்கம் கிடையாது. நாம் நமது உபாசனையை உறுதி செய்து கொள்கிறோம். கண்டனம் நமது உபாசனையில் வேறு லட்சியம் குறுக்கிடாமல் இருக்கவும் வழி செய்யும்’ என்று. இதற்கு பதில் யாதெனில், மற்றவரைக் கண்டனம் செய்வதால் வேறு லட்சியத்தில் ஈடுபாடு வராமலிருப்பது ஏற்படாது. வேறு விஷயத்தில் (லட்சியத்தில்) ஈடுபாடு இல்லாமல் இருப்பதென்பது, தனது விருப்பத்திற்குரிய தெய்வத்தைவிட்டு, மற்றொன்று இருப்பதே தெரியாமல் இருப்பதுதான். நமது உபாசனா மூர்த்தி சகுணமோ, நிர்குணமோ, ஏதாவதொன்றாக இருக்கட்டும். எல்லாம் நம் தெய்வத்தின் உருவமே. மற்றவர்களும் நம் பிரபுவையே விரும்புகிறார்கள். வேறு பெயரில் வழிபட்டாலும் அதுவும் நமது பிரபுவின் திருநாமமே. நம் பிரபுவிற்குப் பலவிதமான ரூபங்களில் பல உபாசனைகள் உள்ளன. யார் நிர்குணமாக எண்ணுகின்றனரோ, அவர்கள் சகுண பரமாத்மாவும், தமது நிர்குண பரமாத்மாவின் மகிமையாகவே கொள்ளவேண்டும். தமது நிர்குணமே, சகுண வடிவில் மற்றவருக்கு அருள்புரிவதாகக் கருதவேண்டும். ஆதலால், சகுண உபாசகர்கள் நமக்கு கௌரவிக்கத் தக்கவர்களே! இதுவே வேறு உபாசனையில் ஈடுபாடு இல்லாமல் இருப்பது, அதாவது <span class="char-style-override-13">‘அநன்ய பாவம்’</span> என்பதாகும். மற்றவரைக் கண்டனம் செய்வது அநன்ய பாவமாக ஆகாது. எந்த மனிதன் சிரத்தை—நம்பிக்கையுடன், சரளமான தன்மையுடன் தனது இஷ்ட உபாசனையில் ஈடுபடுகிறானோ, அவனது இஷ்டமான உபாசனையைக் கண்டனம் செய்வதனால், அந்த உபாசகனது இதயத்தில் காயம் ஏற்படும். அத்தகைய சாதகனுக்குத் துயரம் வருமேயாகில், கண்டனம் செய்பவர்களுக்கு மிகப் பெரிய பாவம் ஏற்படும். மேலும் கண்டனம் செய்பவர்களின் உபாசனையும் சித்தியடையாது.</p>
<p class="Text"><span class="char-style-override-13">‘அநன்யதா’</span> அதாவது தனது லட்சியத்தைத் தவிர, மற்றொன்றில் ஈடுபடாதிருத்தல் என்கிற பெயரில் மற்றவர்களைக் கண்டனம் செய்வது, நன்மையென்னும் பெயரில் விளங்கும் தீமையே. தீமையென்ற பெயரிலேயே தீமை வருமானால், அதை நல்லவர்கள் புரிந்து கொண்டு விடுவார்கள். ஆனால், எங்கு நன்மையென்னும் பெயரில் தீமை வருமோ, அதை அடையாளம் கண்டு கொள்வது மிகக்கடினம்.</p>
<p class="Text">சீதையின் எதிரில் இராவணனும், அனுமானின் எதிரில் காலநேமியும் நல்லவன் வேடத்தில் வர, அவர்கள் ஏமாந்துவிட்டனர். அர்ஜுனன்கூட இம்சை என்ற பெயரில், தனது கடமையாகிய யுத்தத்தை விலக்க எண்ணினான். மேலும், ‘கௌரவர்கள் தர்மம் அறியாதவர்கள்; அவர்களிடம் ராஜ்ய ஆசை உள்ளது. நான் தர்மமறிந்தவன்; எனக்கு ராஜ்யத்தில் ஆசையில்லை’ என்று எண்ணினான். இவ்விதம் அர்ஜுனன், தர்மம் என்ற போர்வையில், அதர்மத்தில் மிகவும் ஈடுபட எண்ணினான். அவனது தவறான எண்ணத்தை நீக்கவே, பகவான் மிகவும் பாடுபட்டு கீதையை உபதேசித்தார். தீமையின் உருவத்திலேயே தீமையான கருத்தை அர்ஜுனன் கொண்டிருப்பின், பகவானுக்கு உபதேசிக்க அதிக நேரம் பிடிக்காது. இவ்விதமே <span class="char-style-override-13">‘அநன்ய பாவம்’</span> என்ற போர்வையில் மற்றவரைக் கண்டனம் செய்வது ஏற்பட்டுள்ளது. நாம், நமது விலை உயர்ந்த நேரம், திறமை, அறிவு — இவற்றை மற்றவர்களைக் கண்டனம் செய்வதில் செலவிட்டால், அதுவே நமது வீழ்ச்சியாகும். ஆதலால் சாதகன், மிகுந்த நிதானத்துடன் தனது நேரம், திறமை, தகுதி ஆகியவற்றைத் தான் தேர்ந்தெடுத்துக் கொண்ட வழிபாட்டு முறையில் ஈடுபடுத்த வேண்டும்.</p>
<p class="Text para-style-override-12">கேள்வி:—  பகவானுடைய  சுயம்பு மூர்த்தி (தானாக தோன்றிய உருவம்) எவ்வாறு தயாரிக்கப்படுகிறது?</p>
<p class="Text"><span class="char-style-override-13">பதில்:—</span> சுயம்பு உருவங்கள் தயாரிக்கப்படுபவை என்றால் இந்தக் கேள்வியே எழாது. நாம், சுயம்பு உருவங்களைத் தயாரிப்பதில்லை. அதனாலேயே அவற்றை ‘சுயம்பு’ (தானாகத் தோன்றியது) என்று கூறுகிறோம். நாமே தோற்றுவித்தால் ‘சுயம்பு’ என எவ்விதம் கூறமுடியும்?</p>
<p class="Text para-style-override-12">கேள்வி:— ஒரு விக்கிரகம் சுயம்புவா, இல்லையா? என்பதை எவ்விதம் அறிவது?</p>
<p class="Text"><span class="char-style-override-13">பதில்:—</span> இதை சாமானிய மனிதர்கள் தெரிந்து கொள்ள இயலாது. உதாரணமாக, ஒருவர் ஒரு மனிதனை ஒரு முறை பார்க்கிறார். மறுமுறை அவரைச் சந்திக்கும் போது அடையாளம் கண்டு கொள்கிறார். இவ்விதமே பகவானை யார் தரிசித்திருக்கிறார்களோ, அத்தகைய மகாத்மாக்களே இது சுயம்பு மூர்த்தி என்று அறிந்து கொள்ள இயலும்.</p>
<p class="Text para-style-override-12">கேள்வி:— சுயம்பு மூர்த்தி, தயாரிக்கப்பட்ட மூர்த்தி — இவற்றைத் தரிசனம், பூஜை முதலியவை செய்தால் என்ன?</p>
<p class="Text"><span class="char-style-override-13">பதில்:—</span> ஆர்வமும் நம்பிக்கையும் இருந்தால் தர்ப்பையில் ரிஷிகளைப் பூஜிக்கலாம். மஞ்சள் துண்டில் விநாயரைப் பூஜிக்கலாம். இவ்விதமான ஆர்வமும் விசுவாசமும் இருந்தால் — இறையுணர்வு இருந்தால் — செதுக்கப்பட்ட சிலைகளில் பூஜை வழிபாடுகள் நடத்திப் பயன் பெறலாம். ஆகையால், சுயம்பு மூர்த்திகளில் பக்தி செய்தால் விரைவில் அரிய பயன்களைப் பெறலாம். ஒரு மகாத்மாவின் நூல்களைப் படிப்பதை விட, அவரது அருளுரைகளைக் கேட்பது அதிகப் பயன் தரவல்லது. ஸஞ்ஜயரும் கீதையைப் பற்றிக் கூறும் போது, ‘நான் இதை சாட்சாத் பகவான் கூறும்போதே கேட்டிருக்கிறேன்’ (கீதை 18/75) என்று சொல்கிறார்.</p>
<p class="Text para-style-override-12">கேள்வி:— உலகியலில் வெகு எளிதில், முயற்சியில்லாமல் ஏற்படுகின்ற தொடர்பு, இறைவனுடன் ஏற்படுவதில்லையே. இதன் காரணம் என்ன?</p>
<p class="Text"><span class="char-style-override-13">பதில்:—</span> மனிதன் சரீரத்தையே தானாகக் கருதுகிறான். தன்னையே உடலாக எண்ணுவதால், அவனுக்கு சம்சாரத்தில் எளிதில் சம்பந்தம் ஏற்பட்டுவிடுகிறது. ஏனெனில், உடலுக்கு ‘உலகத்துடன் ஒன்றியிருத்தல்’ என்பது இருக்கிறது. எவைகளிடத்தில் ஒரே வகையான தன்மை இருக்கிறதோ, அவற்றுடன் எளிதில் சம்பந்தம் ஏற்படும். தன்னை ஒருவன் பிராமணன், க்ஷத்திரியன் என்று எண்ணினால், அவனுக்கு பிராமணர்—க்ஷத்திரியர்களுடனும், வித்வான், வியாபாரி எனத் தன்னை எண்ணுபவனுக்கு வித்வான்—வியாபாரிகளுடனும் எளிதாக சம்பந்தம் ஏற்படுகிறதல்லவா? <span class="char-style-override-24">‘ஸமாநசீலவ்யஸநேஷு ஸக்யம்’</span> என்று இதையே கூறுகிறார்கள். பகவான் பிரத்தியட்சமாகக் காணப்படுவதில்லை. சாமானிய மனிதன் சரீரத்தையே தானாக நினைக்கிறான். இத்தகையவன் விக்கிரகத்தில் பகவானைக் காண்பதே எளிது. ஆகையால், உடலில் நான் என்ற எண்ணம் இருக்கும்வரை, உருவ வழிபாடே அவசியமாகிறது. பகவானைக் கண்டபின் கூட உருவ வழிபாட்டை விடவேண்டியதில்லை. எந்த முறையில் பகவானைக் கண்டோமோ, அதற்கு நன்றிக் கடன்பட்டவர்களாக இருப்பதால், அந்த உருவ வழிபாட்டை விடவேண்டாம்.</p>
<p class="Text">இப்போது மேற்கூறியவைகளை, விதியாகவும் தடையாகவும் கூறப்பட்ட நான்கு முறைகளை வேறுவிதமாகவும் அறியலாம். உலகில் பரமாத்மா இருக்கிறார். பரமாத்மாவில் உலகம் இருக்கிறது. அவ்விதமே உலகில் பரமாத்மா இல்லை. பரமாத்மாவிடத்தில் உலகம் இல்லை. அதாவது, அலைகளைக் காணும்போது அலையில் ஜலம்தான் இருக்கிறது. அவ்வாறே ஜலத்தில்தான் அலையும் இருக்கிறது. ஜலத்தைவிட்டு அலை என்பது தனியாக இருப்பதில்லை என்பதே காரணம். அலை தனித்துக் காணப்பட்டாலும், அதற்கு ஆதாரம் நீரே. ஜலத்தைவிட்டு அலை தனித்திருக்க முடியாது. இவ்விதமே உலகம் இருப்பதை உணர்வோமாகில், உலகில் பரமாத்மாவே இருக்கிறார். மேலும், பரமாத்மாவில்தான் உலகம் இருக்கிறது. பரமாத்மாவை விட்டு உலகம் தனித்து இயங்காது என்பதே காரணம். உலகம் பரமாத்மாவினிடத்திலிருந்து தோன்றி, அவரிடத்திலேயே நிலைத்து, அவரிடத்திலேயே ஒடுங்குகிறது. ஆதலால், உலகில் பரமாத்மா இருக்கிறார். பரமாத்மாவினிடம் உலகம் இருக்கிறது என்று கூறப்படுகிறது.</p>
<p class="Text">அலை உண்டாகி அழிவதாலும், ஜலமில்லாதபடி தனித்து இயங்க அலையால் முடியாதென்பதாலும், அலைக்குத் தனியான ஒரு இருப்பை (ஜலமின்றி)க் கூற முடியாது. ஜலமே அலையாகவும் ஜலமாகவும் காட்சி அளிக்கிறது. இவ்விதமே உலகம் உண்டாகி, அழியும் தன்மையுடையதாலும், பரமாத்மாவை விட்டுத் தனித்து உலகம் இயங்க முடியாது என்பதாலும் பரமாத்மாவே உலகாகவும், தனியான பரமாத்மாவாகவும் காட்சியளிக்கிறார். ஆதலால், அலையில் ஜலம் இல்லை, ஜலத்திலும் அலை இல்லை என்பது போல, உலகில் பரமாத்மாவே இல்லை. பரமாத்மாவினிடத்திலும் உலகம் என்பதும் இல்லை. அதாவது, பரமாத்மாவே பரமாத்மாவாக இருக்கிறார். அவரே உலகாகவும் தன்னைக் காட்டிக் கொள்கிறார். ஒரே ஜலத்தத்துவம் அலையாகக் காணப்படுவதுபோல, ஒரே பரமாத்மத் தத்துவம் உலகாகவும் காணப்படுகிறது. இதுவே கீதையில், <span class="char-style-override-24">‘வாஸுதே</span><span class="char-style-override-25">3</span><span class="char-style-override-24">வ:ஸர்வம்’ (கீதை 7/19)</span> எனக் கூறப்பட்டுள்ளது.</p>
<p class="Text">இப்போது காரிய—காரணம் என்னும் கண்ணோட்டத்தில் பார்ப்போமேயாகில், மண்ணால் செய்யப்பட்ட எல்லாப் பாண்டங்களிலும் மண் இருக்கிறது. ஏனெனில், அவை மண்ணாலல்லவா செய்யப்பட்டு உள்ளது? மண்ணாலேயே செய்யப்பட்டவை, மண்ணிலேயே இருந்து மண்ணிலேயே மறைகின்றன. ஆகவே, பாண்டங்களில் மண் இருக்கின்றது மண்ணிலேயே பாண்டங்களும் இருக்கின்றன. உண்மையில் பார்க்கப் போனால் மண், பாண்டங்களில் (பானை, குடுவை போன்ற உருவ அமைப்பில்) இருக்குமாகில், பாண்டங்கள் (பல்வேறு உருவ அமைப்புகள்) உடைந்தழிந்த பின் மண்ணும் அழிந்திருக்கும். ஆனால், மண் அழிவதில்லை. மண் மண்ணிலேயே இருக்கிறது. அது தன்னையே தான் சார்ந்திருக்கிறது. அவ்விதமே மண்ணில் பாண்டங்கள் இருக்குமேயாகில், மண் இருக்குமிடத்திலெல்லாம் மட்பாண்டங்கள் இருக்கவேண்டும். ஆனால், மண்ணுள்ள இடங்களிலெல்லாம் மட்பாண்டங்கள் இருப்பதில்லை. ஆகவே, மண்ணில் பாண்டங்கள் என்று முடிவு கட்டலாம். இவ்விதமே சம்சாரத்தில் பரமாத்மாவும், பரமாத்மாவிடத்தில் சம்சாரமும் இல்லை எனலாம். காரணம் யாதெனில், சம்சாரத்தில் பரமாத்மா இருப்பாரேயாகில், சம்சாரம் (உலகம்) அழியும்போது பரமாத்மாவும் அழிய வேண்டும். ஆனால், பரமாத்மாவிற்கு அழிவு கிடையாது. ஆதலால், பரமாத்மா சம்சாரத்தில் இல்லை. பரமாத்மா தன்னிடத்திலேயேதான் இருக்கிறார். அவ்விதமே பரமாத்மாவினிடத்தில் சம்சாரமும் கிடையாது. பரமாத்மாவினிடத்திலேயே சம்சாரம் இருக்கும் என்றால், பரமாத்மா இருக்கும் போதெல்லாம் உலகம் இருக்கவேண்டும். ஆனால், உலகம் அவ்விதம் இருப்பதில்லை; பிரளயத்தில் அழிந்து விடுகிறது. ஆதலால், பரமாத்மாவிடம் சம்சாரம் (உலகம்) இல்லை எனலாம்.</p>
<p class="Text">ஒருவன் ‘ஹரித்துவார்’ என நினைத்ததும், அவன் மனத்தில் ஹரித்துவார க்ஷேத்திரம் தெரிகிறது. கூடவே அங்குள்ள மணிக்கூண்டு, கங்கையின் இருகரைகள், படித்துறையில் மக்கள் ஸ்நானம் செய்வது, ஜலத்தில் மீன்கள் துள்ளிக் குதிப்பது — இவையனைத்தும் மனத்தில் காணும் ஹரித்துவாரிலும் தெரிகிறது. ஹரித்துவாரில் பார்த்த யாவும் மானசிகக் காட்சி. இந்த எண்ணம் அழிந்ததும், மனத்தில் ஹரித்துவாரம் தெரியாது. மனது மனதாகவே ஆகிவிடுகிறது. இவ்விதமே பரமாத்மாவிற்கு, <span class="char-style-override-13">‘பஹு ஸ்யாம் ப்ரஜாயேய’</span> (பலவாக ஆகவேண்டும்) என்ற எண்ணம் உண்டாகியது. உடனே, உலகம் தோன்றியது. இந்த உலகில் ஒவ்வொரு அணுவிலும் பரமாத்மாவே இருக்கிறார். ஆதலால், உலகம் பரமாத்மாவினிடத்தில் இருக்கிறது. அதாவது, பரமாத்மாவே சம்சார ரூபத்தில் (உலகுருவில்) பிரகடனமாகி இருக்கிறார். எப்போது பரமாத்மா ‘பலவாக ஆக வேண்டும்’ என்னும் எண்ணத்தை விடுகிறாரோ, அப்போது அங்கு உலகென்று ஒன்று இருக்காது. பரமாத்மா பரமாத்மாவாகவே இருப்பார்.</p>
<p class="Text para-style-override-2"><span class="char-style-override-13">இதன் கருத்தாவது——</span> பரமாத்மா, சம்சாரம் (உலகு) இரண்டுள்ளது என்ற எண்ணத்துடன் பார்ப்போமேயாகில், உலகில் பரமாத்மாவும், பரமாத்மாவினிடம் சம்சாரமும் இருக்கிறது. ஆனால், தத்துவக் கண்ணோட்டத்துடன் பார்ப்போமேயாகில், சம்சாரத்தில் பரமாத்மாவும் இல்லை, பரமாத்மாவினிடம் சம்சாரமும் இல்லை. சம்சாரத்திற்குத் தனித்திருக்கும் தன்மை கிடையாது. <span class="char-style-override-13">‘பரமாத்மாவே யாவும்’ — </span><span class="char-style-override-24">‘வாஸுதே</span><span class="char-style-override-25">3</span><span class="char-style-override-24">வ:ஸர்வம்’</span>. இதுவே ஜீவன்முக்தர்களது — பக்தர்களது — கண்ணோட்டம், சித்தாந்தம்.</p>
<p class="Book-End-Line para-style-override-4">॥ ஓம் தத் ஸத் ॥<span></span></p>


<p class="Page-Break"> </p>
<p class="First-End-Page-text" id="toc_marker-4">கடைசி பக்கம்</p>


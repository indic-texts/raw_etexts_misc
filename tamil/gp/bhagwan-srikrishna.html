
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span><span class="char-style-override-2"></span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name para-style-override-2">பகவான் ஸ்ரீகிருஷ்ணர்</p>
<p class="Title-Page---Sub-heading">(கதைகள்)</p>
<p class="Title-Page---Book-Name-Hindi" xml:lang="hi-IN">भगवान् श्रीकृष्ण – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-3">3</span>ந்து<span class="char-style-override-3">4</span>ஶ்ச ஸகா<span class="char-style-override-3">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-3">3</span>யா த்<span class="char-style-override-3">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-3">த்வமேவ ஸர்வம் மம தே<span class="char-style-override-3">3</span>வதே<span class="char-style-override-3">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-4">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Gita-Seva-Trust para-style-override-5" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2"><span class="char-style-override-4">பணிவான வேண்டுகோள்</span></p>
<p class="Text">மிகவும் தொன்மையான நமது பாரத நாட்டில், எண்ணிறந்த மகாத்மாக்களும் அடியார்களும் தோன்றியிருக்கிறார்கள். பகவான் ஸ்ரீமந்நாராயணனின் பல அவதாரங்களுள் சிறப்பாக ஸ்ரீகிருஷ்ண அவதாரத்தில் பல லீலைகள் புரிந்து பக்தர்களைக் காப்பாற்றியிருக்கிறார். சுவையானதும் உயர்ந்த அறநெறிகளை விளக்கிக் காட்டுவதுமான ஸ்ரீகிருஷ்ணரது சில நிகழ்ச்சிகளையேனும் கற்றுணரவும், இறைத்தத்துவத்தின் ஆழமான பகுதிகளை உய்த்துணரவும் இந்நூல் உதவுகிறது.</p>
<p class="Text para-style-override-6">இந்த கூர்நோக்கத்துடன், <span class="char-style-override-5">‘பகவான் ஸ்ரீகிருஷ்ணர்’</span> என்ற இந்நூல் இங்கு வெளியிடப்படுகிறது. ஸ்ரீகிருஷ்ணருடைய மனங்கவர் லீலைகள் பலவற்றின் விளக்கங்களை தமிழ்கூறும் ஆன்மீக அன்பர்கள் படித்துப் புரிந்து கொள்ளும் வகையில் எளிய நடையில் எடுத்துரைக்கப்பட்டுள்ளன. ஆன்மீக அன்பர்கள் இந்நூலைப் படித்து, கண்ணபெருமானின் எல்லையற்ற அருளுக்குப் பாத்திரராவீர்களாக! எனப் பணிவன்புடன் கேட்டுக் கொள்கிறோம்.<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">1. கம்ஸனின் கொடுமை</p>
<p class="Text">இன்றைக்குச் சுமார் ஐயாயிரம் ஆண்டுகளுக்கு முன் கண்ணபிரானின் அவதாரம் நிகழ்ந்தது. பகவான் அவதார காரியத்தை முடித்துக் கொண்டு, தன் இருப்பிடமான கோலோகம் சென்ற நாளிலிருந்தே மண்ணுலகில் கலியுகம் தொடங்கிவிட்டது.</p>
<p class="Text">(கலியுகம் தொடங்குவதற்கு முன்பு) வடமதுரையின் மன்னராக உக்ரஸேனர் இருந்தார். அவரது மூத்த மகனான கம்ஸன் மிகவும் பலசாலியாகவும் ஈவு—இரக்கமற்றவனாகவும் இருந்தான். அவன் நாட்டிலிருந்த நியாயமற்ற, கொடுமையான மன்னர்கள் அனைவருடனும் நட்புடன் இருந்தான். பெரும்பான்மையான அரக்கர்கள், அவனது பணியாட்களாகவும் ஆலோசனையாளர்களாகவும் ஆயினர். தீயவர்களோடு சேருபவனும் தீயவனாகிவிடுகிறான். கம்ஸன், தருமாத்மாவான உக்ரஸேனரின் மகனாக இருந்தபோதிலும், தருமநெறி தவறியவனாகவும் நியாயமற்றவனாகவும் ஆகிவிட்டான்.</p>
<p class="Text">உக்ரஸேனரின் சகோதரருடைய பெயர் ‘தேவகர்’ என்பதாகும். தேவகரின் கடைசி மகளான தேவகிக்கும், வசுதேவர் என்பவருக்கும் திருமணம் நிகழ்ந்தது. கம்ஸன், தனது சிற்றப்பா மகளான தங்கை தேவகியை மிகவும் நேசித்து வந்தான். திருமணம் முடிந்ததும் வசுதேவர், தேவகியுடன் தன் வீட்டிற்குத் தேரில் புறப்பட்டபோது, கம்ஸன் தனது தங்கையின் மீதிருந்த அன்பினால், தானே அந்தத் தேரை ஓட்டத் தொடங்கினான். (போகும்) வழியில், ‘முட்டாள் கம்ஸனே! நீ, யாரைத் தேரில் உட்கார வைத்து அழைத்துச் செல்கிறாயோ, அவளது எட்டாவது கர்ப்பத்தில் பிறக்கும் மகன், உன்னைக் கொல்லப் போகிறான்’ என்ற அசரீரி கேட்டது.</p>
<p class="Text">கம்ஸன், அசரீரி வாக்கைக் கேட்டதுமே மிகவும் கோபமடைந்தான். அவன் தேவகியின் தலைமுடியைப் பற்றிக் கொண்டு, அவளைக் கொல்வதற்காக வாளை உருவினான். வசுதேவர், “சகோதரா! மரணம் எப்பொழுது ஏற்பட வேண்டுமோ, அப்பொழுது ஏற்படத்தான் போகிறது. மரணம் நிச்சயம் நெருங்கினாலன்றி யாரும் யாரையும் கொல்ல முடியாது. நீ, உன் தங்கையைக் கொல்லும் பாவத்தைச் செய்யாதே. பாவம் செய்வோரை மக்கள் நிந்திக்கின்றனர். அவன் நரகம் செல்கிறான்” என்று கம்ஸனுக்கு எடுத்துக் கூறினார்.</p>
<p class="Text">கம்ஸன் இரக்கமற்ற பாவி. வசுதேவரின் உபதேசம், அவனிடம் எந்த மாற்றத்தையும் ஏற்படுத்தவில்லை. “நான், இவளைக் கொன்றுவிட்டால், அதன்பின் என்னைக் கொல்ல இவளுக்கு மகன் எப்படிப் பிறக்க முடியும்?” என்று கூறினான்.</p>
<p class="Text">தான் எவ்வளவோ எடுத்துக் கூறியும் கம்ஸன் ஒப்புக் கொள்ளாமல் போகவே, “உனது சகோதரி குற்றமேதும் புரியவில்லை; இவளால் உனக்கு பயமுமில்லை. உனது பயம், இவளுக்குப் பிறக்கப் போகும் மகனிடமிருந்துதான் என்றால், இவளுக்குப் பிறக்கும் குழந்தைகளை நான் உன்னிடம் சேர்ப்பித்து விடுகிறேன்” என்று வசுதேவர் கூறினார்.</p>
<p class="Text">கம்ஸன், வசுதேவருடைய பேச்சை ஒப்புக் கொண்டு அரண்மனைக்குத் திரும்பிவிட்டான். உரிய நேரத்தில் தேவகிக்கு மகன் பிறந்தான். பிறந்த குழந்தையை வசுதேவர், கம்ஸனிடம் கொண்டு சென்றார். தன் புதல்வனைக் கொல்வதற்காக, இரக்கமற்ற பாவியான கம்ஸனிடம் தானே தன் கைகளால் சுமந்து கொண்டு செல்வதென்பது எத்தனை துயரத்திற்குரிய விஷயம்! ஆனால் வசுதேவர், தான் கொடுத்த வாக்கைக் காப்பதற்காக, அத்தகைய துயரத்தை ஏற்றார். நல்லோர்கள் சத்தியத்தைக் காக்க, மிகப்பெரிய கஷ்டங்களையும் பொறுத்துக் கொள்கின்றனர்.</p>
<p class="Text">கம்ஸனோ அந்தக் குழந்தையைத் திருப்பிக் கொடுத்துவிட்டான். ஆனால், பகவானின் அவதாரம் விரைவில் நிகழவேண்டும் என்று நாரதர் விரும்பினார். தீயவர்கள் அதிகமாகப் பாவம் செய்யும்போதும், பகவானின் பக்தர்களுக்குத் துன்பம் விளையும்போதும்தான் பகவான் அவதரிக்கிறார். ஆகவே, நாரதர் ஒரு வட்டச் சுற்றில் எட்டு கோடுகளைக் கிழித்து, அதை எண்ணும்படி கம்ஸனிடம் கூறினார். கம்ஸன் எங்கிருந்து எண்ணினானோ, அதற்குப் பக்கத்திலிருந்த கோடு எட்டாவது ஆயிற்று. இதனால் தேவகியின் ஒவ்வொரு மகனையும் எட்டாவதாகச் சொல்ல இயலும் என்ற பிரமை கம்ஸனுக்கு ஏற்பட்டுவிட்டது. உடனே அவன், தானே வசுதேவருடைய வீட்டிற்கு சென்று, தேவகியின் மகனைப் பிடுங்கி, பாறையின் மீது மோதிக் கொன்றுவிட்டான். பிறகு அவன், வசுதேவரும் தேவகியும் எங்கும் ஓடிவிடக் கூடாதே என்று எண்ணி, அவர்களைச் சிறையில் அடைத்தான்.</p>
<p class="Text para-style-override-7">கம்ஸன், தனது தந்தை உக்ரஸேனரையும் பலவந்தமாகச் சிறையிலிட்டான். தந்தையைக் கைது செய்த அந்தக் கயவன், தானே மன்னனானான். தேவகிக்குப் பிறக்கும் குழந்தைகளையெல்லாம் அவன் பாறையில் மோதிக் கொன்று வந்தான். இவ்விதம் அவன், தேவகியின் ஆறு புதல்வர்களைப் பிறந்ததுமே கொன்றுவிட்டான்.<span></span></p>


<p class="Page-Break"> </p>
<p class="Heading" id="toc_marker-4">2. பகவான் ஸ்ரீகிருஷ்ணரின் அவதாரமும், கோகுலத்திற்குச் செல்லுதலும்</p>
<p class="Text">வசுதேவருக்கு மனைவியர் பலர் இருந்தனர். கம்ஸனிடம் இருந்த பயத்தால் அவர்கள், வடமதுரையை விட்டுவிட்டு வேறு இடங்களுக்குச் சென்றிருந்தனர். நந்தர், வசுதேவரின் நண்பர் ஆவார். அவர் ஆயர்களின் மன்னர். வடமதுரைக்கு எதிரில் யமுனை நதியின் மற்றொரு கரையிலிருந்த கோகுலத்தில் வசித்து வந்தார். வசுதேவரின் மற்றொரு மனைவியான ரோஹிணிதேவி, தான் கர்ப்பவதியானபோது மதுராவிலிருந்து கோகுலத்திற்குச் சென்று நந்தருடைய வீட்டில் வசிக்கலானார்.</p>
<p class="Text">தேவகியின் ஏழாவது குழந்தை பிறக்கவிருந்தபோது, பகவான் தன்னுடைய யோகமாயையிடம், “தேவகி மாதாவின் கர்ப்பத்தில் இப்போது ஸங்கர்ஷணர் உள்ளார். நீ, அவரை ரோஹிணியின் கர்ப்பத்தில் சேர்த்துவிடு. அதன் பிறகு நான், தேவகி மாதாவிடம் தோன்றுவேன். நீ, நந்தருடைய மனைவி யசோதாதேவியின் புதல்வியாகத் தோன்றுவாயாக” என்று கூறினார்.</p>
<p class="Text">பகவானின் கட்டளைப்படி யோகமாயை, தேவகியின் கர்ப்பத்தை ரோஹிணியின் கர்ப்பத்தில் சேர்த்துவிட்டாள். ரோஹிணியின் கர்ப்பமும் அதோடு கலந்துவிட்டது. அதன் மூலம் பலராமர் அவதரித்தார். மதுராவில் அனைவருக்கும் தேவகியின் ஏழாவது கர்ப்பம் கலைந்துவிட்டது என்றே தெரிய வந்தது. இதற்குப் பிறகு பகவான், தானே தேவகி மாதாவிடம் தோன்றவிருந்தபோது, தேவகியின் முகத்தில் அற்புதமான ஒளி பரவியது. யாராலும் அவரைக் காணவும் இயலவில்லை. எட்டாவது கர்ப்ப விஷயத்தை அறிந்த கம்ஸன் சிறைச்சாலையை மூடிவிட்டான். பல மல்லர்களைக் காவலராக அங்கே நிறுத்தினான்.</p>
<p class="Text">ஆவணி மாதம், கிருஷ்ணபட்சம், அஷ்டமியன்று நள்ளிரவில் கம்ஸனுடைய சிறைச்சாலையில் வசுதேவ—தேவகியின் முன்னால் பகவான் அவதரித்தார்! பகவானின் திருமேனியின் வண்ணம் அழகிய நீலத்தாமரையைப் போன்று கருநீலமாக இருந்தது. அவர் மின்னலைப் போன்று ஒளிரும் பீதாம்பரம் அணிந்து, நான்கு திருக்கரங்களிலும் சங்கு—சக்கர—கதை—தாமரை ஏந்தியவாறு காட்சி தந்தார். பகவான் இரத்தினங்கள் பதித்த மகுடம், குண்டலம், தோள்வளை, கங்கணம் ஆகிய விலையுயர்ந்த ஆபரணங்களை அணிந்திருந்தார். அந்தச் சிறைச்சாலையே ஒளிரும்படி அவரது திருமேனியிலிருந்து ஒளி பெருகிக் கொண்டிருந்தது!</p>
<p class="Text">வசுதேவரும் தேவகியும் பகவானைத் துதித்தனர். தாயார் தேவகி, “தாங்கள் இந்த சதுர்புஜ ரூபத்தை மறைத்துக் கொள்ளுங்கள். தாங்கள் அவதரித்த விஷயத்தைக் கேட்டு கம்ஸன், இப்போதே இங்கு ஓடிவரப் போகிறான். கம்ஸனிடம் எனக்கு மிகவும் பயமாக இருக்கிறது” என்று பகவானிடம் வேண்டிக் கொண்டார்.</p>
<p class="Text">பகவான் நான்கு கைகளோடு கூடிய தனது தெய்வ வடிவத்தை மறைத்துக் கொண்டு சின்னஞ்சிறு மனிதக் குழந்தையாகிவிட்டார். பகவான், “தாங்கள், என்னை கோகுலத்தில் சேர்த்துவிட்டு, அங்கிருந்து யசோதையின் பெண் குழந்தையைக் கொண்டு வாருங்கள்” என்று வசுதேவரிடம் கூறினார். வசுதேவர், பகவானின் கட்டளையை ஏற்று, அவரை ஒரு முறத்தில் வைத்தார். பகவானது விருப்பப்படி வசுதேவரின் கை விலங்கும் கால் விலங்கும் தாமாக நீங்கின. கதவுகளைப் பிணைத்திருந்த சங்கிலிகள் அறுந்து விழுந்தன. கதவுகளெல்லாம் தாமாகவே திறந்து கொண்டன. காவலர் அனைவரும் ஆழ்ந்த தூக்கத்தில் மூழ்கிப் போனார்கள்.</p>
<p class="Text">அந்தச் சமயம் வானத்தில் மின்னல் மின்னிக் கொண்டிருந்தது. பலத்த மழை பெய்து கொண்டிருந்தது. சிறைச்சாலையிலிருந்து வசுதேவர் வெளியேறியதுமே, ஆதிசேஷன் அமைதியாக அவரைப் பின்தொடர்ந்தார். தனது ஆயிரம் படங்களையும் குடையாக விரித்து, கிருஷ்ணரையும் வசுதேவரையும் மழையிலிருந்து காக்கத் தொடங்கினார். யமுனையில் வெள்ளம் பெருகிற்று. ஆனால், வசுதேவரது முழுங்காலுக்கும் கீழே நீர் இருக்குமளவு தன்னைக் குறைத்துக் கொண்டாள், யமுனாதேவி.</p>
<p class="Text">வசுதேவர் கோகுலத்தை அடைந்தபோது, அங்கும் பகவானின் மாயையால் மக்கள் ஆழ்ந்து தூங்கிக் கொண்டிருந்தனர். அதே சமயத்தில் யசோதைக்கும் பெண் குழந்தை பிறந்திருந்தது. ஆனால், யசோதையும் பகவானின் விருப்பப்படி தூங்கிக் கொண்டிருந்தார். பிறந்தது பெண்ணா அல்லது ஆணா என்ற விவரம்கூட அவருக்குத் தெரியாது. வசுதேவர் நேராக நந்தருடைய வீட்டினுள் சென்று, யசோதைக்கு அப்போது பிறந்திருந்த பெண் குழந்தையை அவர் எடுத்துக் கொண்டு, அந்த இடத்தில் பகவான் கிருஷ்ணரை வைத்துவிட்டு மதுராவிற்குத் திரும்பி வந்தார். வசுதேவர் சிறைச்சாலைக்குள் வந்ததுமே கதவுகள் தாமாக மூடிக்கொண்டுவிட்டன. வசுதேவர் கைகால்களில் விலங்குகளை அணிந்து கொண்டார். அதே சமயம் கோகுலத்திலிருந்து அவர் கொண்டு வந்த பெண் குழந்தை அழத் தொடங்கியது. அதன் அழுகுரல் கேட்டு காவலர்களின் தூக்கம் கலைந்தது. அவர்கள் கம்ஸனிடம் ஓடிச்சென்று தேவகிக்குக் குழந்தை பிறந்த செய்தியைத் தெரிவித்தனர்.</p>
<p class="Text">கம்ஸனோ தேவகிக்குப் புதல்வன் பிறக்கப் போவதைப் பயத்தோடு எதிர்பார்த்துக் காத்திருந்தான். வெகுநாட்களாகவே அவனுக்குத் தூக்கம் வருவதில்லை. குழந்தை பிறந்துவிட்ட செய்தி கிடைத்ததுமே, கையில் வாளை எடுத்துக் கொண்டு கால்நடையாகவே ஓடி வந்தான். கம்ஸன் வருவதைக் கண்ட தேவகி, அந்தப் பெண் குழந்தையை மடியில் மறைத்துக் கொண்டார். தேவகி அழுதவாறே கம்ஸனிடம், “சகோதரா! இது பெண் குழந்தை. நீ, இதன் உயிரைப் பறிக்காதே” என்று வேண்டினார்.</p>
<p class="Text">பாவியான கம்ஸன் தேவகியை அதட்டினான். பெண் குழந்தையைப் பிடுங்கி, வழக்கம்போல் கால்களைப் பிடித்துப் பாறை மீது மோத எத்தனித்தான். ஆனால், அது சாமானியக் குழந்தை அல்லவே! அது யோகமாயை ஆயிற்றே! கம்ஸனின் கைகளிலிருந்து நழுவி, ஆகாயத்திற்குச் சென்றுவிட்டாள் யோகமாயை. அங்கு அவள் எட்டுக் கைகளையுடையவளாக உருவம் தரித்துக் கொண்டு கம்ஸனிடம், “துஷ்டனே! உன்னைக் கொல்லப் போகிறவன் பிறந்துவிட்டான். நீ இனி வீணாகக் குற்றமற்ற மக்களுக்குத் துன்பம் தராதே” என்று கூறினாள்.</p>
<p class="Text">ஒளிமயமான எட்டுக் கைகளுடன் கூடிய தேவி, கம்ஸனிடம் இவ்வாறு கூறி மறைந்துவிட்டாள். அவளுடைய பேச்சைக் கேட்ட கம்ஸனுக்கு மிகவும் பயமும் துயரமும் உண்டாயிற்று. ‘தேவகி—வசுதேவர்களின் புதல்வர்களை வீணாகக் கொன்றோமே’ என்று அவன் நினைத்தான். அவன், தன் தங்கையின் கணவர் வசுதேவருடையதும், சகோதரி தேவகியுடையதுமான கைகால் விலங்குகளை விலக்கினான். கம்ஸன், தான் செய்த குற்றத்திற்காக அவர்களிடம் மன்னிப்புக் கேட்டு, அவர்களை வீட்டிற்கு அனுப்பிவிட்டான்.</p>
<p class="Text para-style-override-7">சிறைச்சாலையிலிருந்து திரும்பியபின் பொழுது விடிந்ததுமே கம்ஸன், தனது அரக்க அமைச்சர்களை அழைத்து எட்டுக் கைகளுடன் தோன்றிய தேவியின் விஷயத்தை விளக்கினான். கம்ஸனின் அரக்க அமைச்சர்கள் மிகுந்த பாவ சிந்தனையுடையவர்கள்; கொடுமதியாளர்கள். அவர்கள், மதுரா நகரில் ‘பத்து—பதினைந்து நாட்களில் எத்தனை குழந்தைகள் பிறந்துள்ளனவோ, அவையனைத்தும் கொல்லப்பட வேண்டும்’ என்று கம்ஸனுக்கு ஆலோசனை கூறினார்கள். பூதனை, சகடாசுரன், வியாமாசுரன் முதலிய அரக்கர்களிடம், எல்லா இடங்களிலும் சுற்றியலைந்து புதிதாகப் பிறந்துள்ள குழந்தைகளைக் கொல்லுமாறு கம்ஸன் ஆணையிட்டான்.<span></span></p>


<p class="Page-Break"> </p>
<p class="Heading" id="toc_marker-5">3. பாலகிருஷ்ணர் அரக்கர்களை அழித்தல்</p>
<p class="Text">பிருந்தாவன மன்னர் நந்தருக்குப் பிள்ளைப்பேறில்லை. முதுமைப் பருவத்தில் யசோதைக்குக் குழந்தையுண்டாகும் அறிகுறி தோன்றியபோதே விரஜ பூமி முழுவதிலும் ஆனந்த விழா கொண்டாடப்படத் தொடங்கிற்று. ஆவணி மாதம், கிருஷ்ணபட்சம், அஷ்டமியன்று இரவில் யசோதாவிற்குக் குழந்தை பிறந்தது. ஆனால், அந்த நேரத்தில் எல்லோரும் — யசோதாவும்கூட — பகவானின் மாயையால் ஆழ்ந்து தூங்கிக் கொண்டிருந்தனர். வசுதேவர், யசோதையின் பெண்ணை எடுத்துக் கொண்டு, கிருஷ்ணரை அவ்விடத்தில் வைத்துவிட்டுச் சென்றபின், அனைவரும் தூக்கம் கலைந்து எழுந்தார்கள். எல்லோரும் யசோதாவிற்கு ஆண் குழந்தை பிறந்துள்ளது என்றே எண்ணினார்கள். கோகுலத்தில் வாத்தியங்கள் முழங்கத் தொடங்கின. மிகப்பெரிய விழா கொண்டாடப்பட்டது.</p>
<p class="Text">கிருஷ்ணசந்திரருக்கு ஆறு நாள் ஆனபோது, ‘ஆறாவது நாள் விழா சடங்கு’ கொண்டாடப்பட்டது. அன்றைய தினம் அவர் வெளியே முற்றத்திற்குக் கொண்டு வரப்பட்டார். </p>
<p class="Text">நந்தர் கோகுலத்தைப் பாதுகாக்கச் சிலரை விட்டுவிட்டு, கம்ஸனுக்கு ஆண்டுக் கப்பம் செலுத்த முதிய ஆயர்களுடன் அன்றைய தினம் விடியற்காலையில் வண்டிகளில் பால், தயிர் ஆகியவற்றை ஏற்றிக் கொண்டு மதுராவிற்குச் சென்றிருந்தார். இதே சமயம், கம்ஸனின் மூலம் குழந்தைகளைக் கொல்வதற்காக நியமிக்கப்பட்ட பூதனை என்னும் அரக்கி கோகுலத்திற்கு வந்தாள். அந்த அரக்கி மாயையினால் தான் விரும்பியபடி எந்த உருவத்தையும் எடுக்க வல்லவள். அவள் தெய்வமகள் போல அழகிய உருக்கொண்டாள். விலையுயர்ந்த அணிகலன்களை அணிந்திருந்தாள். ஒரு கையில் தாமரையைச் சுழற்றியபடி சுற்றி வந்தாள். அவளைக் கண்ட மக்கள், சாட்சாத் லட்சுமிதேவியே வந்திருக்கிறாள்! என்றே கருதினர். யாரும் அவளைத் தடுக்கவில்லை. அவள் நேராக நந்தருடைய வீட்டை அடைந்தாள்.</p>
<p class="Text">கிருஷ்ணரைத் தாயார் யசோதா ஒரு தொட்டிலில் தூங்க வைத்திருந்தார். கிருஷ்ணர், பூதனையைக் கண்டதும் தூக்கம் வருவதுபோல கண்களை மூடிக் கொண்டார். கிருஷ்ணரைக் கொல்லும் எண்ணத்தோடு அவள் அவரருகே சென்றாள். பூதனை, தனது மார்பகத்தில் மிகக் கொடிய விஷத்தை வைத்திருந்தாள். குழந்தை பாலருந்த வாய் வைத்ததுமே இறந்துவிடும் என்று அவள் நினைத்திருந்தாள். கிருஷ்ணரை மடியில் எடுத்து பாலூட்டும் பாவனையில், அவரது வாயில் தனது மார்பகத்தை வைத்தாள்.</p>
<p class="Text">பகவான் கிருஷ்ணர் பூதனையின் பொல்லாத்தனத்தை அறிந்து, பாலோடுகூட அவளது உயிரையும் குடிக்கத் தொடங்கினார். இதனால் பூதனையின் உடல் முழுவதும் வெடித்து விடுவது போலாயிற்று. வலி பொறுக்காமல் அவள் அழுது கூச்சலிடத் தொடங்கினாள். அவள், கிருஷ்ணரை விலக்க விரும்பினாள். ஆனால், பகவானோ விடுவதாகவே இல்லை என்பது போல, ஒட்டியபடி பால் குடித்துக் கொண்டிருந்தார். வலியின் காரணமாக, பூதனை கூச்சலிட்டபடி அங்கிருந்து கிருஷ்ணரை எடுத்துக் கொண்டே ஓடினாள். ஆயர்களும் ஆய்ச்சியரும் அவளுக்குப் பின்னால் ஓடினார்கள். அவளுடைய மாயை அனைத்தும் மறைந்து போயிற்று. அவளது பயங்கரமான உருவம் வெளிப்பட்டுவிட்டது. சிறிது தூரம் சென்றபின் அவள் உயிரை இழந்து கீழே விழுந்தாள். பூதனையின் இறந்த உடலின் மீதிருந்த கிருஷ்ணரை, அவர்கள் எடுத்துக் கொண்டு வீட்டிற்குச் சென்றனர்.</p>
<p class="Text">மதுராவில் நந்தர், கம்ஸனுக்குக் கப்பம் கட்டிவிட்டு வசுதேவரைச் சந்தித்தார். வசுதேவர், “கோகுலத்தில் விபரீதம் நிகழும் பயம் உள்ளது. தாங்கள் சீக்கிரம் திரும்பிச் செல்லுங்கள்” என்று அவரிடம் கூறினார். நந்தர் ஆயர்களுடன் திரும்பியபோது வழியில் மிகவும் நீளமும் அகலமும் உள்ள பயங்கர அரக்கியான பூதனையின் உயிரற்ற உடலைக் கண்டார். இவ்வளவு பெரிய அரக்கியை யார் தூக்குவது? மக்கள் கோடாரியால் அவளது உடலைத் துண்டு துண்டாக்கிப் பல சிதைகளாக வைத்து எரித்துவிட்டனர். பகவான், பூதனையின் பாலை அருந்தியிருந்தார். ஆகவே, கொடிய அரக்கியாயிருந்த போதிலும்கூட பூதனை முக்தியடைந்து விட்டாள். எரிக்கும்போது அவளது உடலிலிருந்து மிகுந்த நறுமணம் எழுமளவுக்கு, அவளது உடல் புனிதமடைந்துவிட்டது. </p>
<p class="Text">கிருஷ்ணர் முதன்முதலாகக் குப்புறக் கவிழ்ந்து கொண்ட தினத்தன்று யசோதாதேவி பெரிய விழாக் கொண்டாடினார். அன்றைய தினம் கிருஷ்ணரின் ஜன்ம நட்சத்திரமும்கூட! விழாவில் கோப—கோபியரின் கூட்டம் அதிகமாகிவிட்டது. அன்னை யசோதை, கிருஷ்ணருக்குப் பால்புகட்டி ஒரு வண்டியின் கீழே தொட்டிலைக் கட்டித் தூங்க வைத்தார். ஏனெனில், அங்கு தனிமையில் குழந்தை சுகமாகத் தூங்க முடியும். சில சிறுவர்களை, கிருஷ்ணரை அருகிலிருந்து பார்த்துக் கொள்ளும்படி கூறிவிட்டு, தான் கோப—கோபியரின் வரவேற்பு உபசரிப்பில் மூழ்கிவிட்டார்.</p>
<p class="Text">கம்ஸனின் ஒரு பணியாள் ‘சகடாசுரன்’. அவன், தனது மாயையால் பிறர் கண்ணுக்குப் புலப்படாமல் இருக்க முடியும். அவன் கோகுலத்திற்கு வந்தான். கண்ணன் எந்த வண்டியின் அடியில் தூங்கிக் கொண்டிருந்தாரோ, அந்த வண்டியில் நுழைந்து உட்கார்ந்து கொண்டான். வண்டியைப் பலமாக அழுத்தி விழ வைத்துவிட்டால், கீழே தூங்கும் கிருஷ்ணர் அழுந்தி இறந்துவிடுவார் என்று எண்ணினான். பகவான் கிருஷ்ணர் அரக்கன் மனத்திலிருந்த விஷயத்தை அறிந்து கொண்டார். பசியின் காரணமாக அழுவதுபோல அழுது கால்களைத் தூக்கிப் போடத் தொடங்கினார். அவரது மென்மையான சின்னஞ்சிறு பாதங்கள் பட்டதனால் மிகுந்த கனமான அந்த வண்டி கவிழ்ந்து தூள்தூளாகிவிட்டது. வண்டியில் நுழைந்து மறைந்திருந்த சகடாசுரன் இறந்து விட்டான். வண்டியின் மீது பால், தயிர், நெய் ஆகியவை நிறைந்த பல மட்பாண்டங்கள் வைக்கப்பட்டிருந்தன. அவை அனைத்தும் கடகடவென கீழே விழுந்து உடைந்துவிட்டன. பாலும் தயிரும் நான்கு புறமும் பெருகத் தொடங்கியது. வண்டி விழும் பேரரவம் கேட்டு, கோப—கோபியர் அனைவரும் அங்கு ஓடி வந்தனர். அன்னை யசோதை பாலகிருஷ்ணரை உடனே கையில் எடுத்துக் கொண்டார்.</p>
<p class="Text">இதேபோல கம்ஸன் அனுப்பிய ‘திருணாவர்த்தன்’ என்ற அரக்கன் ஒருவன், ஒரு நாள் கோகுலத்திற்கு வந்தான். அன்று அன்னை யசோதா, கிருஷ்ணரை மடியில் வைத்துக் கொண்டு வீட்டு முற்றத்தில் உட்கார்ந்திருந்தார். அரக்கன் வரும் விஷயத்தை அறிந்த பகவான், தனது உடலை மிகவும் கனமாக்கிக் கொண்டார். அன்னை யசோதாவால் கிருஷ்ணரின் பாரத்தைத் தாங்க முடியவில்லை. அதனால் அவரை மடியிலிருந்து முற்றத்துத் தரையில் உட்கார வைத்தார். தான் வீட்டு வேலைகளைச் செய்யத் தொடங்கினார். அதே சமயம் திருணாவர்த்தன் மிகப்பெரிய சுழற்காற்றை ஏவினான். அவன் பகலிலேயே இருள் சூழ்ந்துவிடும்படி மண்ணைப் பறக்கச் செய்தான். யாருக்கும் எந்தப் பொருளும் தென்படவில்லை. நான்குபுறமும் இருளாக்கிவிட்டு, அரக்கன் கிருஷ்ணரை எடுத்துக் கொண்டான்.</p>
<p class="Text para-style-override-7">முதலில் பகவான் கிருஷ்ணர், தனது உடலைச் சிறிது லேசாக்கிக் கொண்டு பறந்தார். மேலே வானத்திற்குச் சென்றபின் அவர், தன் இரு கைகளாலும் அரக்கனின் கழுத்தை நெறித்தார்; அத்துடன் மிகவும் கனமாகிப் போனார். கழுத்தை அழுத்தவே அரக்கனின் கண்கள் வெளியே பிதுங்கி வந்துவிட்டன. அவனால் இயங்க முடியவில்லை; கத்தவும் முடியவில்லை. கடைசியில் அவன் உயிரைத் துறந்து, கோகுலத்தில் நந்தகோபரின் வீட்டுவாசலுக்கு முன்னால் ஒரு பாறையின்மீது விழுந்து விட்டான். மேலேயிருந்து விழுந்த காரணத்தால், அவனது உடல் சின்னாபின்னமாகிவிட்டது. அப்போதுகூட பகவான் கிருஷ்ணரோ, அவன்மீது கால்களை உதைத்து உதைத்து விளையாடிக் கொண்டிருந்தார். இதற்கிடையில் கோபியர்கள், அவரை வெகுநேரமாகத் தேடிக் கொண்டிருந்தனர். ஏனெனில், சுழற்காற்றின்போது அன்னை யசோதா தேடியும்கூட கண்ணன் முற்றத்தில் காணப்படவில்லை. பின்னர், அந்த கோபியர்கள், அவரை அரக்கனின் உடல் மீதிருந்து எடுத்துக் கொண்டு சென்று, அன்னை யசோதையின் மடியில் விட்டுச் சென்றார்கள்.<span></span></p>


<p class="Page-Break"> </p>
<p class="Heading" id="toc_marker-6">4. ஸ்ரீகிருஷ்ணரின் பாலலீலைகள்</p>
<p class="Text">வசுதேவரின் புரோகிதரான மகரிஷி கர்காசார்யர் மிகப்பெரிய ஜோதிடர். அவர், வசுதேவர் அனுப்பியதால் கோகுலத்தில் உள்ள நந்தருடைய வீட்டிற்கு வந்தார். பின்பு பலராமருக்கும் கிருஷ்ணருக்கும் பெயர் சூட்டும் சடங்கைச் செய்வித்தார். பலராமர்—கிருஷ்ணர் இருவருமே மிகுந்த அழகுடன் இருந்தனர். பலராமர் வெண்ணிறமானவர்; கிருஷ்ணரோ கார்மேகவண்ணத்தவர். விரஜ மக்களனைவரும் இவர்களிடம் மிகுந்த அன்பு செலுத்தி வந்தனர். கோபியர்களோ சதா இவர்களைப் பார்த்துக் கொண்டே இருக்க விரும்பினார்கள். இந்த இருவரும் மிகவும் குறும்புக்காரர்கள். சிலசமயம், சேற்றில் தவழ்ந்து செல்வார்கள்; சிலசமயம், கன்றுகளின் வாலைப் பிடிப்பார்கள்; சிலசமயம் நெருப்பையோ, சந்திரனையோ பிடித்துத் தரும்படி பிடிவாதம் செய்யத் தொடங்குவார்கள். அன்னை யசோதையும் ரோஹிணியும் மிகுந்த கவனத்தோடு இவர்களை வளர்த்து வந்தனர்.</p>
<p class="Text">கொஞ்சம் பெரியவனானதும் பகவான் கிருஷ்ணர் எல்லோருக்கும் ஆனந்தம் தரும் செயல்களைச் செய்ய ஆரம்பித்தார். அன்னை சொல்லும் சிறுசிறு பொருட்களை அவர் எடுத்து வருவார். நந்தபாபாவிற்குக் காலணியை எடுத்து வந்து தருவார். கோபிகைகள் சொன்னால் தத்திதத்தி நாட்டியமாடுவார்.</p>
<p class="Text">ஒருநாள் பழம் விற்பவள் ஒருத்தி வந்தாள். அவள் கூவலைக் கேட்ட கிருஷ்ணர், கையில் தானியத்தை எடுத்துக் கொண்டு பழம் வாங்கச் சென்றார். ஆனால், அவரது சிறிய கைகளிலிருந்து தானியம் முழுவதும் வழியிலேயே சிந்திவிட்டது. பழக்காரி, அவரது கை நிறைய பழங்களை நிரப்பினாள். அவள் வியாபாரத்தை முடித்துக் கொண்டு வீட்டை அடைந்ததும், கிருஷ்ணருடைய லீலையால் வைரம், மாணிக்கம் முதலிய விலையுயர்ந்த இரத்தினங்களால் தன் கூடை நிரம்பியுள்ளதைக் கண்டாள்!</p>
<p class="Text">சிறுவர்கள் இருவரும் குறும்புக்காரர்களாக இருந்தனர். அவர்களுடைய குறும்புத்தனம் எல்லோருக்கும் பிடிக்கவும் செய்தது. கோகுலத்திலிருந்த கோப—கோபியர் அனைவரும் கிருஷ்ணர் தங்களது வீட்டிற்கு வரவேண்டும்; தங்களோடு சிரித்து மகிழ வேண்டும்; தங்களோடு பேசவேண்டும்; தங்களை ஆனந்தப்படுத்தியும் கோபமூட்டியும் இன்புறச் செய்ய வேண்டும் என்றெல்லாம் விரும்பினார்கள். பகவான் கிருஷ்ணருக்கு அப்போது சுமார் இரண்டு வயது. அவர், தன்னைப் போன்ற சின்னஞ்சிறுவர்களுடன் ஆயர்களின் வீட்டிற்குச் செல்வார்; சிலரது வீட்டுக்கொட்டிலில் கட்டியுள்ள கன்றுகளை அவிழ்த்துவிடுவார்; சிலரது வீட்டில் வைத்திருக்கும் வெண்ணெய் அல்லது தயிரைச் சிறுவர்களுடன் சேர்ந்து சாப்பிட்டுவிடுவார். அவரது இந்தக் குறும்புத்தனத்தால் ஆயர்—ஆய்ச்சியர்களுக்கு மிகவும் ஆனந்தம்தான் ஏற்படும். கோபியர்கள் யசோதையிடம் புகார் கூறும் சாக்கில் கிருஷ்ணரைப் பார்ப்பதற்காகவே வருவார்கள். யசோதை எப்போதேனும் கிருஷ்ணரை அதட்ட விரும்பினாலும், கோபியர்கள் அவரிடம் கைகூப்பி சியாமசுந்தரனை அதட்டாமலிருக்கும்படி வேண்டிக் கொள்வார்கள்.</p>
<p class="Text">ஒருநாள் வழக்கம்போல் அன்னை யசோதா விடியற்காலையிலேயே எழுந்தார். வீட்டுப் பணியாட்கள் மற்ற வேலையில் ஈடுபட்டிருந்தனர். ஆகையினால் யசோதா, தானே தயிர் கடையத் தொடங்கினார். ஏனெனில், கிருஷ்ணருக்கு அவன் கண்விழித்து எழுந்தவுடன் புத்தம்புதிய வெண்ணெய் தரவேண்டும். இதற்குள் கிருஷ்ணரும் கண்விழித்துவிட்டார். தாயிடம் வந்த அவர், பாலருந்த செல்லமாகச் சிணுங்கத் தொடங்கினார். தாயார் தயிர் கடைவதை விட்டுவிட்டு, அவருக்குப் பாலூட்டத் தொடங்கினார். இதற்குள் எதிரே அடுப்பில் வைத்திருந்த பால் பொங்க ஆரம்பித்தது. கிருஷ்ணரைச் சட்டென்று தன் மடியிலிருந்து கீழே இறக்கிவிட்டுப் பாலை எடுக்கச் சென்றார். அதனால் கிருஷ்ணருக்குக் கோபம் வந்துவிட்டது. அவர் கல்லால் அடித்து அந்தத் தயிர்ப் பானையை உடைத்தார். பின்பு, அங்கிருந்து ஓடி வெண்ணெய் வைக்கும் அறையில் நுழைந்து கொண்டார். அவர் ஓர் உரலின்மீது ஏறி நின்றபடி உறியில் வைத்திருந்த வெண்ணெயை எடுத்தெடுத்து குரங்குகளுக்குக் கொடுத்தார்.</p>
<p class="Text">பாலை அடுப்பிலிருந்து இறக்கிவிட்டுத் திரும்பிய யசோதா, தயிர்ப்பானை உடைந்து கிடப்பதையும், தயிர் தரையில் நான்குபுறமும் வழிந்தோடுவதையும் கண்டார். கிருஷ்ணரைக் கண்டிக்காவிடில், அவனது இயல்பு கெட்டுவிடுமென்று கருதிய யசோதா, கிருஷ்ணரைப் பிடிக்கச் சென்றார். கிருஷ்ணர் ஓடினார்; யசோதை துரத்திக் கொண்டு ஓடினார். ஆனால், கிருஷ்ணரைப் பிடிக்க முடியவில்லை. தாயார் ஓடியோடிக் களைத்துவிட்டதைக் கண்ட அவர், ஓரிடத்தில் நின்றுவிட்டார். யசோதை அவரைப் பிடித்து ஓர் உரலில் கட்டிப் போட்டார். அவர் கிருஷ்ணரைக் கட்டுவதற்காக எந்தக் கயிற்றை எடுத்தாலும், அது இரண்டு அங்குலம் குறைவாகவே இருந்தது. அவர் வீட்டிலிருந்த கயிற்றையெல்லாம் இணைத்து, கண்ணனைக் கட்ட முயன்றாலும்கூட, முடிவில் கயிற்றின் நீளம் இரண்டு அங்குலம் குறைவாகவே இருந்தது. ஆகா! பகவானை யாரால்தான் கட்ட முடியும்? ஆனால், அன்னை யசோதா மிகவும் களைத்துவிடவே, கிருஷ்ணர் மனம் இரங்கித் தானாகவே கட்டுப்பட்டார்.</p>
<p class="Text">குபேரனுக்கு நளகூபரன், மணிக்ரீவன் என்ற இரு புதல்வர்கள் இருந்தனர். ஒருமுறை அவர்கள் வெற்றுடம்போடு நீராடிக் கொண்டிருந்தனர். தேவரிஷி நாரதர் அந்தப் பக்கமாக வந்தார். அப்போதும்கூட ஆணவம் காரணமாக, அவர்கள் நாரதரை வணங்கவுமில்லை; ஆடை அணிந்து கொள்ளவுமில்லை. நாரதர், அவர்களுடைய ஆணவத்தைப் போக்க, மரமாகும்படி அவர்களைச் சபித்துவிட்டார். அத்துடன் ‘பகவான் கிருஷ்ணர் அவதரிக்கும்போது, அவ்விருவருக்கும் இந்தச் சாபத்திலிருந்து விமோசனம் கிட்டும்’ என்றும் கூறினார். தன்னுடைய பக்தனான தேவரிஷி நாரதரின் வாக்கை உண்மை ஆக்குவதற்காகவே, பகவான் கிருஷ்ணர் தன்னையே கட்டுவித்துக் கொண்டார். அவரைக் கட்டிவிட்டு, அன்னை யசோதா வீட்டுவேலைகளில் ஈடுபட்டார். கிருஷ்ணர் உரலை இழுத்துக்கொண்டே, தன் வீட்டுக்கு வெளியே ஒருசேர வளர்ந்திருந்த இரு மருதமரங்களின் நடுவே புகுந்து செல்ல முயன்றார். ஆனால், உரல் அவற்றினிடையே சிக்கிக் கொண்டது. பகவான் பலத்தோடு உரலை இழுத்தார். கிருஷ்ணசந்திரர் பலமாக இழுத்ததும் இரு மருதமரங்களும் அடியோடு விழுந்து விட்டன. அவற்றிலிருந்து நளகூபரனும் மணிக்ரீவனும் தெய்விக உருவில் வெளிவந்தனர். அவர்கள் பகவானைத் துதித்தனர். பகவானின் அனுமதியைப் பெற்ற அவர்கள், தம் தந்தை குபேரனிடம் சென்றார்கள்.</p>
<p class="Text para-style-override-7">மருதமரங்கள் விழுந்த பேரொலி எழுந்தது. அதைக் கேட்ட மக்களனைவரும் பயந்தபடி ஓடி வந்தனர். தந்தை நந்தர், கிருஷ்ணரின் இடுப்பிலிருந்த கயிற்றை அவிழ்த்துவிட்டு, அவரை எடுத்து மடியில் வைத்துக் கொண்டார்.<span></span></p>


<p class="Page-Break"> </p>
<p class="Heading" id="toc_marker-7">5. பிரும்மதேவரின் குழப்பம்</p>
<p class="Text para-style-override-8">கோகுலத்தில் ஒன்றன்பின் ஒன்றாகக் கவலையும் அச்சமும் தரும் நிகழ்ச்சிகள் உண்டாவதைக் கண்ட ஆயர்கள் மிகவும் பயந்திருந்தனர். இச்சமயத்தில் புயலோ அல்லது வேறு எந்தக் காரணமோ இல்லாமல் மிகப்பெரிய மருதமரங்கள் விழுந்ததைக் கண்ட அவர்கள் மேலும் பயந்துவிட்டனர். ஆயர்கள் அனைவரும் ஒன்றுகூடி, ‘கோகுலத்தை விட்டுவிட்டு வேறெங்காவது குடியேற வேண்டும்’ என்று ஆலோசித்தனர். வண்டிகளில் எல்லாப் பொருட்களையும் ஏற்றி, குடும்பத்தினருடன் கோகுலத்திலிருந்த அனைவரும் அங்கிருந்து கோவர்த்தன மலைக்கருகே உள்ள பிருந்தாவனத்திலேயே குடியேறி விட்டனர். அந்தக் காலத்தில் பிருந்தாவனம் இருபது <span class="char-style-override-6">‡</span>கோச தூரம் பரவியிருந்த காடாகும்.</p>
<p class="Foot-Note"><span class="char-style-override-7">‡</span> ஒரு கோசம் — இரண்டு மைல்</p>
<p class="Text">பிருந்தாவனம் வந்தபின், கிருஷ்ணருக்கு மூன்று—நான்கு வயதாகிவிட்டபோது, கன்றுகளை மேய்ப்பதற்குத் தானும் செல்ல அடம்பிடித்தார். மற்ற சிறுவர்களுடனும் பலராமருடனும் கன்று மேய்க்கத் தொடங்கினார். ஒருநாள், கம்ஸன் அனுப்பிய ‘வத்ஸாசுரன்’ என்னும் அசுரன், பசுங்கன்று வேடம்பூண்டு கன்றுகளோடு சேர்ந்துவிட்டான். அவன் தக்க சமயம் பார்த்து கிருஷ்ணரைக் கொல்ல நினைத்தான். பகவான், அவனைக் கண்டு கொண்டார். பலராமருக்குக் குறிப்பினால் உணர்த்திவிட்டார். பிறகு, அவர் மெதுவாக அவனிடம் வந்தார். அவனது வாலையும் பின்னங்காலையும் பிடித்துச் சுழற்றி, அவனை ஒரு மரத்தின் மீது மோதி அடித்தார். அந்த அரக்கனின் உயிர் பிரிந்தது.</p>
<p class="Text">கம்ஸன், கிருஷ்ணரைக் கொல்வதற்காக, பூதனையின் உடன்பிறந்தவனான பகாசுரனை அனுப்பினான். அவன் மிகப்பெரிய கொக்காக மாறி, ஒரு குளத்தருகே சென்று உட்கார்ந்து கொண்டான். சிறுவர்களுடன் கிருஷ்ணர் கன்றுகளைத் தண்ணீர் குடிக்க வைக்க அங்கு வந்ததும், அவன் கிருஷ்ணரை விழுங்கி விட்டான். ஆனால் பகவான் கிருஷ்ணர், தன் உடலை பகாசுரனின் வாய் வெந்து போகுமளவிற்குச் சூடாக்கிக் கொண்டார். அவன், கிருஷ்ணரை வாயிலிருந்து வெளியே துப்பிவிட்டு, அலகினால் அவரைக் கொல்லப் பாய்ந்தான். கிருஷ்ணர், அவனது அலகைப் பற்றிக் கொண்டார். அவனது முழு உடலும் இரு துண்டுகளாகும்படி கிழித்துப் போட்டார்.</p>
<p class="Text">பூதனைக்கும் பகாசுரனுக்கும் இளைய சகோதரன் ‘அகாசுரன்’ என்பவன். அவனும் விரஜ தேசத்திற்கு வந்தான். அவன் மிகப்பெரிய மலைப்பாம்பு வடிவெடுத்து வாயைப் பெரிதாகத் திறந்தபடி காட்டு வழியில் கிடந்தான். ‘ஒரு மலையின் குகை’ என்று ஆயர் சிறுவர்கள் எண்ணும்படி அவனது வாய் பெரியதாக இருந்தது. அவர்கள், அதற்குள் என்ன இருக்கிறது? என்பதைப் பார்ப்பதற்காகக் கன்றுகளுடன் நுழைந்துவிட்டனர். கிருஷ்ணர், இடைச்சிறுவர்கள் அசுரனின் வயிற்றினுள் சென்று கொண்டிருப்பதைக் கண்டு, தன் நண்பர்களைக் காப்பாற்றுவதற்காக, தானும் அதன் வாயினுள் சென்றார். அங்கு அவர் அசுரனின் மூச்சுக்காற்றுவிடும் எல்லா வழிகளும் அடைந்து போகும்படி தன் உடலை மிகப் பெரியதாக்கிக் கொண்டார். சுவாசம் அடைபட்டதால், அவன் தலை வெடித்துவிட்டது. எல்லாக் குழந்தைகளுடனும் கன்றுகளுடனும் கார்மேக வண்ணனான கிருஷ்ணர் வெளியே வந்துவிட்டார்.</p>
<p class="Text">கிருஷ்ணர், அகாசுரனுடைய சுவாசத்தைத் தடுத்து நிறுத்திக் கொன்றதும், பிரும்மதேவரின் மனத்தில் பகவானின் மகிமையைக் காணும் ஆவலுண்டாயிற்று. சிறுவர்களோடு சியாமசுந்தரர் யமுனையின் கரையில் மணலில் அமர்ந்து சிற்றுண்டிகள் அருந்திக் கொண்டிருந்தபோது, பிரும்மா, எல்லாக் கன்றுகளையும் திருடிவிட்டார். காட்டில் அக்கன்றுகளைத் தேடிக் கொண்டு கிருஷ்ணர் சென்றதும் பிரும்மா, சிறுவர்களையும் திருடிவிட்டார். அவர் சிறுவர்களையும் கன்றுகளையும் மாயையினால் தூக்கத்தில் ஆழ்த்தி, ஒரு குகையில் ஒளித்து வைத்துவிட்டார். பகவான், பிரும்மாவின் செயலை அறிந்து கொண்டு, தானே எல்லாக் கன்றுகளாகவும் சிறுவர்களாகவும் உருவம் எடுத்துக் கொண்டார். அவ்வுருவங்களில் சிறிதளவுகூட வேறுபாடு காண முடியாமல் இருந்தது!</p>
<p class="Text para-style-override-7">ஓராண்டிற்குப் பிறகு பிரும்மதேவர் மறுபடியும் பார்த்தபோது, விரஜத்தில் கிருஷ்ணர் கன்று மேய்த்துக் கொண்டு சிறுவர்களோடுகூட அதேபோல விளையாடிக் கொண்டிருந்தார். அவர் திருடிய கன்றுகளும் சிறுவர்களும் குகையில் இன்னும் உறங்கிக் கொண்டிருந்தனர். பிரும்மதேவர் பெரும் குழப்பத்தில் ஆழ்ந்தார். கடைசியில் கிருஷ்ணர், தன் மகிமையைக் காட்டியபோது — அவர் தாமே எல்லாக் கன்றுகளாகவும் சிறுவர்களாகவும் ஆனதை வெளிக்காட்டியதும் — பிரும்மதேவர், அவரது திருவடிகளில் விழுந்து பணிந்தார். அவர் சியாமசுந்தரனைத் துதித்தார். தனது குற்றத்திற்கு மன்னிப்பும் கேட்டார். திருடிய கன்றுகளையும் சிறுவர்களையும் திருப்பி அளித்தார்.<span></span></p>


<p class="Page-Break"> </p>
<p class="Heading" id="toc_marker-8">6. காளியமர்த்தனம்</p>
<p class="Text">யமுனை நதியில் ஆழமான மடு ஒன்று இருந்தது. அங்கு நூற்றியொரு தலை கொண்ட ‘காளியன்’ என்ற நாகம், தன் குடும்பத்தோடு வசித்து வந்தது. அந்த இடத்தில் காளியனின் விஷத்தால், யமுனையின் நீர் கொதித்துக் கொண்டிருக்கும். விஷத்தின் ஆவி காரணமாக, அந்தப் பக்கமாக மேலே பறந்து சென்ற பறவைகள்கூட இறந்து விழுந்துவிடும். கடலிலுள்ள ‘ரமணகத்தீவு’ நாகர்களின் வாழிடமாகும். முதலில் காளியனும் அங்குதான் வசித்து வந்தான். அவன், தனது விஷத்தின் ஆணவத்தால் முதலில் கருடனுடன் சண்டையிட்டான். பின்னர், கருடன் அவனைத் தன் சிறகால் அடித்ததும் உயிரைக் காப்பாற்றிக் கொள்வதற்காக, யமுனைக்கு ஓடி வந்துவிட்டான். முன்பொரு சமயம் ‘சௌபரி’ என்னும் முனிவர் யமுனையின் அந்த இடத்தில் தவம் செய்து கொண்டிருந்தார். அவர், ‘அந்த இடத்தில் கருடன் யாரையாவது கொன்றால், கருடனுக்கு மரணம் நிகழ்ந்துவிடும்’ என்று சாபம் கொடுத்திருந்தார். அதனால், காளியனுக்கு அங்கு கருடனின் பயமில்லாமல் இருந்தது.</p>
<p class="Text">ஒரு நாள் காட்டில் பசுக்களை மேய்க்கும் பொழுது, ஆயர் சிறுவர்களுக்குத் தாகமுண்டாயிற்று. ‘காளியன் இருந்த மடுவுக்குப் போகக்கூடாது’ என்பதை மறந்து, அந்தச் சிறுவர்களும் பசுக்களும் காளியனின் மடுவிலேயே யமுனையின் நீரைப் பருகிவிட்டனர். விஷமுள்ள நீரைக் குடித்துவிட்டதால் எல்லா பசுக்களும் இடைச்சிறுவர்களும் அந்த வினாடியே உயிர் துறந்து கீழே விழுந்தனர். ஆனால், பகவான் கிருஷ்ணர் எல்லோரையும் தனது அருட்பார்வை ஒன்றினாலேயே உயிர் பிழைக்கச் செய்துவிட்டார்.</p>
<p class="Text">எல்லா மக்களும் யமுனையின் நீரைப் பயமின்றிக் குடிக்க வேண்டுமானால், காளியனை அங்கிருந்து விரட்ட வேண்டுமென்று பகவான் எண்ணினார். பகவான் கிருஷ்ணர் கரையிலிருந்த ஒரு கதம்ப மரத்தின் மீது ஏறிக் கொண்டார். அங்கிருந்து அவர் யமுனையில் குதித்து நீந்தத் தொடங்கினார். கிருஷ்ணர், தன்னுடைய இருப்பிடத்தில் நீந்துவதைக் கண்ட காளியநாகம் நீருக்கு வெளியே வந்தான். அவன், கிருஷ்ணரைத் தீண்டினான்; தன் உடலால் சுற்றிக் கொண்டான். சிறிது நேரம்வரை கிருஷ்ணர் மூர்ச்சை அடைந்ததைப்போல, அந்த நாகத்தின் உடலில் கட்டுண்டிருந்தார். விரஜத்தில் பெரிய அபசகுனங்கள் உண்டாயின. மக்களனைவருக்கும் அந்த அபசகுனங்களினால் மிகவும் கவலை உண்டாயிற்று. அவர்கள் வீடுவாசலை விட்டுவிட்டு, கிருஷ்ணரைத் தேடிக் காட்டிற்கு வந்தனர். அங்கு நாகத்தின் உடலில் கட்டுண்டிருந்த கிருஷ்ணரைக் கண்டு அவர்கள் மிகவும் துயருற்றனர். விரஜ மக்கள் மிகுந்த துயரமடைவதைக் கண்ட பகவான், தன் உடலைப் பெரியதாக்கத் தொடங்கினார். அதன் மூலம் காளியநாகனுக்குத் தன் உடல் துண்டு துண்டாகிவிடப் போகிறது என்று தெரிந்தது. அவன் கிருஷ்ணரை விட்டுவிட்டான். சிறிது நேரம்வரை கிருஷ்ணர், அந்த காளிய நாகத்துடன் நீரில் இங்குமங்கும் போக்குக் காட்டியபடி நீந்திக் கொண்டிருந்தார். பிறகு, அவனது ஒரு தலையைக் கையால் பிடித்துக் கொண்டு, சட்டென்று குதித்து எழும்பி, அந்தத் தலையின்மீது நின்று கொண்டார். அவர் எழும்பிக் குதித்து நாகத்தின் தலைகளின்மீது நடனமாடத் தொடங்கினார். அவரைத் தீண்டுவதற்காக பாம்பு, தனது எந்தத் தலையைத் தூக்கியதோ, அந்தத் தலையின் மீதே கால்களால் மிதித்துக் குதித்தார். காளிய நாகத்தின் படங்கள் கிழிந்த துணி போலாயின. அவற்றிலிருந்து ரத்தம் பெருக்கெடுத்து ஓடத் தொடங்கியது. அந்தப் பயங்கர நாகம் இறந்துவிடும் நிலையை அடைந்தது.</p>
<p class="Text">காளிய நாகத்தின் மனைவியர், தம் கணவர் இறந்துவிடுவாரோ? என்று பயந்து, கிருஷ்ணரைத் துதித்து வேண்டிக் கொண்டார்கள். பகவான் கிருஷ்ணர் நாகத்தின் தலை மீதிருந்து நீரில் குதித்தார். நாகம், தன் குடும்பத்தோடு யமுனையை விட்டுவிட்டு கடலுக்குச் சென்றுவிட வேண்டுமென்று அவர் ஆணையிட்டார். அந்த நாகம், பகவானின் ஆணையை ஏற்றுக் கடலுக்குச் சென்றுவிட்டது. யமுனையின் நீர் விஷம் நீங்கித் தூய்மையாயிற்று.</p>
<p class="Text para-style-override-7">பகவான் கிருஷ்ணர் யமுனையிலிருந்து வெளி வந்தபோது இருள் சூழ்ந்துவிட்டது. ஆகையினால், விரஜ மக்கள் அனைவரும் அருகிலிருந்த காட்டில் தூங்கிவிட்டனர். இரவில் காட்டில் நான்குபுறமும் காட்டுத்தீ சூழ்ந்து கொண்டது. தூக்கத்திலிருந்து விழித்த விரஜ மக்கள் பயந்துவிட்டனர். பகவானிடம் உயிரைக் காக்குமாறு பிரார்த்தித்தார்கள். கிருஷ்ணர் எல்லோரையும் கண்களை மூடிக் கொள்ளும்படி கூறினார். எல்லோரும் கண்களை மூடிக் கொண்டதும் கிருஷ்ணர் அக்னியை விழுங்கிவிட்டார். மறுநாள் பொழுது விடிந்த பிறகு மக்கள் அனைவரும் கிருஷ்ணருடன் பிருந்தாவனம் திரும்பி வந்தனர்.<span></span></p>


<p class="Page-Break"> </p>
<p class="Heading" id="toc_marker-9">7. அசுர சம்ஹாரம்</p>
<p class="Text">பிருந்தாவனத்திற்கு அருகிலேயே பனங்காடு ஒன்று இருந்தது. அந்தக் காட்டில் ‘தேனுகன்’ என்னும் அரக்கன் கழுதை உருக்கொண்டு வசித்து வந்தான். அவனது குடும்பத்து அரக்கர்களும் கழுதை உருவில்தான் வாழ்ந்து வந்தனர். அந்தக் காட்டு வழியாக யார் சென்றாலும் அவர்களைக் கொன்று தின்றுவிடும் துஷ்டர்கள் இந்த அரக்கர்கள். ஒருநாள் பலராமரும் கிருஷ்ணரும் இடைச்சிறுவர்களோடு பசுக்களை மேய்த்தவாறு அந்தக் காட்டிற்கருகே வந்தனர். நன்கு பழுத்த பனம்பழங்களின் நறுமணம் கோப பாலகர்களுக்கு ஆசையைத் தூண்டிவிட்டது. அவர்கள் அனைவரும் கிருஷ்ண—பலராமர்களிடம் தாங்கள் பனம்பழம் சாப்பிட விரும்புவதாகக் கூறினார்கள். தங்களது நண்பர்களின் பேச்சைக் கேட்ட சகோதரர் இருவரும் அந்தக் காட்டிற்குச் சென்றனர். பலராமர் ஒரு பனைமரத்தைப் பிடித்து உலுக்கினார். அந்த பனைமரத்திலிருந்த பழங்கள் உதிர்ந்தன.</p>
<p class="Text">பனம்பழங்கள் விழும் ஒலி கேட்டு தேனுகாசுரன் ஓடோடி வந்தான். கழுதை உருவிலிருந்த அவன், அதற்கேற்ப பலராமரின் மார்பில் பின்னங்கால்களால் உதைத்தான். பலராமரோ அந்த அரக்கனின் இருபின்னங்கால்களையும் பிடித்து, அவன் உயிர் போகும்படிச் சுழற்றினார். பின்பு அவர், அவனது உடலைச் சுழற்றி, ஒரு பனைமரத்தின் மீது மோதினார். இதனால் அந்த மரமும் முறிந்துவிட்டது. தேனுகாசுரன் இறந்த பிறகு கழுதை உருவிலிருந்த அவனுடைய குடும்பத்தினரான அசுரர்கள் அனைவரும் ஓடி வந்தனர். ஆனால், கிருஷ்ணரும் பலராமரும் அந்த அரக்கர்களின் கால்களைப் பிடித்து மோதி அறைந்தனர். சகோதரர்கள் இருவரும் அந்த அரக்கர்கள் அனைவரையும் கொன்றுவிட்டனர். அன்றைய தினத்திலிருந்து அந்த வனம், எல்லா உயிரினங்களுக்கும் பயன்படத் தொடங்கியது.</p>
<p class="Text">ஒருநாள் கம்ஸன் அனுப்பிய ‘பிரலம்பன்’ என்னும் அரக்கன், ஆயர் சிறுவனைப் போன்ற உருவில் வந்து, இடைப் பாலகர்களோடு சேர்ந்து விளையாடத் தொடங்கினான். (விளையாட்டில்) இரு குழுவினராகப் பிரிந்தபோது, ஒரு குழுவிற்கு பலராமரும், மற்றொரு குழுவிற்கு கிருஷ்ணரும் தலைவராயினர். பிரலம்பன் கிருஷ்ணருடைய குழுவில் சேர்ந்தான். விளையாட்டில் கிருஷ்ணருடைய குழு தோற்றுவிட்டது. தோற்ற குழுவின் சிறுவர்கள், வென்ற குழுவின் சிறுவர்களை முதுகில் சுமந்து ‘பாண்டீரம்’ என்ற பெயருள்ள ஆலமரம் வரையில் எடுத்துச் செல்லவேண்டும் என்று முதலிலேயே தீர்மானிக்கப்பட்டது. கிருஷ்ணரின் குழுவைச் சேர்ந்த சிறுவர்கள், பலராமருடைய குழுவிலிருந்த சிறுவர்களை முதுகில் உட்கார வைத்துக் கொண்டனர். பிரலம்பாசுரன் பலராமரை முதுகில் உட்கார வைத்துக் கொண்டான். அந்த அசுரன் பலராமரைக் கம்ஸனிடத்தில் கொண்டு செல்ல விரும்பினான். புதிதாக வந்த சிறுவன், தன்னை எடுத்துக் கொண்டு மிக வேகமாக ஓடிக் கொண்டிருப்பதைக் கண்ட பலராமர், தன்னுடைய பாரத்தை அதிகமாக்கிக் கொண்டார். பிரலம்பாசுரன் பலராமருடைய பாரத்தால் ஓட முடியாமல் போகவே, அவன் தனது அரக்க உருவை வெளிப்படுத்திக் கொண்டு பலராமரைத் தூக்கிக் கொண்டு வானத்தில் பறக்கத் தொடங்கினான். கன்னங்கரிய அரக்கனைப் பார்த்த பலராமர், அவனது தலையின்மீது பலமாக ஒரு குத்துவிட்டார். அதனால், பிரலம்பாசுரனுடைய தலை பிளந்து இறந்து விழுந்தான்.</p>
<p class="Text">அன்றைய தினம் பிற்பகலுக்குப் பிறகு ஆயர் சிறுவர்கள் விளையாட்டில் ஈடுபட்டிருந்தபோது, அவர்களது பசுக்கள் மேய்ந்து கொண்டு வெகுதூரம் சென்றுவிட்டன; முஞ்ச வனத்தில் அலைந்தன. ஆயர்பாடி சிறுவர்கள் அவைகளைத் தேடிக் கொண்டு அங்கு வந்தனர். அவர்கள் பசுக்களை ஓட்டிச் செல்லத் தொடங்கியபோது காட்டில் நான்குபுறமும் காட்டுத்தீ சூழ்ந்து கொண்டது. பகவான் கிருஷ்ணர் அனைவரையும் கண்களை மூடிக் கொள்ளச் செய்து, நெருப்பை விழுங்கி, சிறுவர்கள் மற்றும் பசுக்களின் உயிரைக் காப்பாற்றிவிட்டார்.</p>
<p class="Text para-style-override-7">தானவர்களின் அரசரும், மாயையை அறிந்தவர்களில் சிறந்தவருமான ‘மயன்’ எனும் தானவனுடைய ஒரு மகன் ‘வியோமாசுரன்’. அவன் கம்ஸனுக்குத் தோழன். தன்னுடைய நண்பன் கம்ஸனுக்கு நன்மை செய்யும் எண்ணத்துடன் ஒரு நாள், அவன் ஆயர் சிறுவனைப் போல வேடம் தரித்து விரஜத்திற்கு வந்தான். கிருஷ்ணருடைய நண்பர்களுடன் சேர்ந்து விளையாடத் தொடங்கினான். அன்றைய தினம் சில சிறுவர்கள் ஆடுகளாகவும், சிலர் காவலர்களாகவும், இன்னும் சிலர் திருடர்களாகவுமாகி விளையாடிக் கொண்டிருந்தனர். வியோமாசுரன் திருடனாகிய சிறுவர்களில் ஒருவனாக இருந்தான். அவன் ஆடாகியிருந்த பிள்ளைகளையும், திருடனாகியிருந்த பிள்ளைகளையும்கூட பிடித்து அழைத்துச் சென்று ஒரு குகையில் அடைத்து, அந்தக் குகையின் வாயிலில் மிகவும் கனமான பாறையை வைத்துவிட்டு வந்தான். அவன் எல்லாச் சிறுவர்களையும் அடைத்தபின் கொன்றுவிட விரும்பினான். வியோமாசுரன் ஆடாகியிருந்த சிறுவர்களையும் பெரும்பாலான திருடராகியிருந்த பாலகர்களையும் குகையில் அடைத்ததும், கிருஷ்ணருக்கு அவன்மீது ஐயமுண்டாயிற்று. அவன் ஒரு சிறுவனைக் கொண்டு செல்லும்போது, கிருஷ்ணரும் அவனுக்குப் பின்னால் ஓடினார். அவர் அவனைப் பிடித்துவிட்டார். வியோமாசுரன் தன்னுடைய அரக்க உருவை வெளிப்படுத்திக் கொண்டு உயிரைக் காத்துக் கொள்ள ஓட முயற்சித்தான். ஆனால், பகவான் கிருஷ்ணர் அவனைக் கையால் அடித்தும், குத்துக்கள் விட்டும் கொன்றுவிட்டார். குகையின் வாயிலில் இருந்த பாறையை விலக்கிய கிருஷ்ணர், தனது நண்பர்களாகிய எல்லா ஆயர் சிறுவர்களையும் வெளியே அழைத்து வந்தார்.<span></span></p>


<p class="Page-Break"> </p>
<p class="Heading" id="toc_marker-10">8. கோவர்த்தன மலையைத் தாங்குதல்</p>
<p class="Text">ஸ்ரீகிருஷ்ணர் பசுக்களை மேய்த்துவிட்டுத் திரும்பியபோது, ஒரு நாள் மாலை, பிருந்தாவன மக்கள் ஏதோ யாகத்திற்கான ஏற்பாடுகளைச் செய்து கொண்டிருப்பதைக் கண்டார். அது பற்றிக் கேட்டதற்கு, மழைக்குத் தலைவன் இந்திரனென்றும், இந்திரனை மகிழ்விக்க யாகம் நடக்கப் போகிறதென்றும் நந்தபாபா கூறினார். பகவான், இந்திரனுடைய ஆணவத்தைப் போக்க எண்ணினார். அவர், “மலையரசனான இந்தக் கோவர்த்தனன்தான் பிருந்தாவனத்திற்குத் தேவதை. நாம் எல்லோரும் அவரையே பூஜை செய்யலாம்” என்று கூறினார்.</p>
<p class="Text">பகவான் கிருஷ்ணரின் விருப்பத்திற்கேற்ப ஆயர்கள் இந்திர யாகத்தைக் கைவிட்டு, யாகத்திற்காகச் சேகரிக்கப்பட்ட பொருட்களனைத்தையும் கொண்டு மறுநாள் காலையே மலையரசன் கோவர்த்தனனுக்குப் பூஜை செய்தனர். ஆயர்கள் பசுக்களையும் அந்தணர்களையும் பூஜித்தனர். கிருஷ்ணர் ஒரு பெரிய உருவத்துடன் மலையின் மீது தோன்றினார். அந்த உருவத்தின் மூலம், ஆயர்களால் சமர்ப்பிக்கப்பட்ட நிவேதனப் பொருட்களை நன்றாகச் சாப்பிடத் தொடங்கினார். இவ்வளவு பெரிய தேவதையின் காட்சியை நேரடியாகக் கண்ட ஆயர்களுக்கு மிகுந்த மகிழ்ச்சி உண்டாயிற்று. அவர்கள் பூஜை செய்துவிட்டு, கோவர்த்தன மலையை வலம் வந்தபின் தத்தம் வீடுகளுக்குத் திரும்பிச் சென்றனர்.</p>
<p class="Text">தேவர்களின் அரசனான இந்திரன், ஆயர்கள் தனது யாகத்தை நிறுத்திவிட்டதைக் கண்டதும் மிகவும் கோபமடைந்தான். அவன் ‘பிரளயத்தைப் போல உலகத்தையே மூழ்கடிக்கச் செய்யும் பெருமழை பெய்வித்து, பிருந்தாவனம் முழுவதையும் அடித்துச் செல்’ என மேகங்களிடம் ஆணையிட்டான். பிரளய மேகங்கள், யானையின் துதிக்கையைப் போன்ற தாரைகளை மழையாகப் பொழிவித்தன. பெரும் புயற்காற்று வீசியது. ஆலங்கட்டிகள் விழத் தொடங்கின. மேகம் கர்ஜிக்கவும், தொடர்ந்து மின்னல் கண்களைப் பறிக்கவும் தொடங்கியது. இந்திரன், தனது ஐராவதமெனும் யானையின்மீது அமர்ந்து வஜ்ராயுதத்தை வீசினான்.</p>
<p class="Text">விரஜத்தில் நான்குபுறமும் நீர் நிறைந்துவிட்டது. மனிதர்களும் விலங்குகளும் குளிரின் காரணமாக வெடவெடவென்று நடுங்கத் தொடங்கினர். மக்கள் எல்லோரும் பயந்துவிட்டனர். அவர்கள் கிருஷ்ணரிடம் ஓடி வந்தனர். உயிரைக் காப்பாற்றும்படி வேண்டிக் கொண்டனர். இந்த எல்லாத் தொல்லைகளையும் தருவது இந்திரன்தான் என்பதை பகவான் கிருஷ்ணர் அறிந்து கொண்டார். அவர் மலையரசன் கோவர்த்தனத்தின் அருகே சென்றார். அந்த ஏழு கோசப்பரப்பு உள்ள மலையை, அவர் இடது கையாலேயே குடையைப் போல எளிதாக எடுத்துக் கொண்டார். பகவான், “நீங்கள் பயப்பட வேண்டாம். தத்தம் பசுக்களையும், வீட்டிலுள்ள எல்லா பொருட்களையும் எடுத்துக் கொண்டு இந்த மலைக்குக் கீழே வந்துவிடுங்கள்” என்று ஆயர்களிடம் கூறினார்.</p>
<p class="Text">விரஜவாசிகள், அனைவரும் தம் கால்நடைகளோடும், வீட்டுப் பொருட்களோடும் அந்த மலைக்குக் கீழே வந்துவிட்டனர். ஏழு நாட்கள் இரவும் பகலும் மழை பெய்து கொண்டேயிருந்தது. ஆலங்கட்டியும் விழுந்து கொண்டே இருந்தது. அந்த ஏழு நாட்கள் இரவும் பகலும் சிறிதும் அசையாமல் பகவான் கிருஷ்ணர், தன் இடது கையின் சுண்டுவிரலின் மீது அந்த மலையைத் தூக்கியபடி நின்றிருந்தார். இடிகள் விழுந்தவாறிருந்தன. ஆனால், மலையின் கீழே ஆயர்களுக்கு இந்த உபத்திரவங்களைப் பற்றிய விவரமே தெரியவில்லை. மலைக்கு மேலே பகவானின் சக்கரம் சுழன்று கொண்டேயிருந்தது. அது மழைநீரை வற்ற வைத்துக் கொண்டேயிருந்ததால், யமுனையில் வெள்ளம் ஏற்படவில்லை.</p>
<p class="Text">ஏழு நாட்களில் பிரளய மேகங்களின் நீர் தீர்ந்துவிட்டது. வஜ்ராயுதத்தை வீசி வீசி இந்திரனின் கைகள் களைத்து விட்டன. இந்திரனின் ஆணவம் அழிந்துவிட்டது. அவன் மேகங்களைத் தடுத்தான். மழை நின்று வெயில் வந்து விட்டது. கிருஷ்ணர், ஆயர்களிடம் தத்தம் பசுக்களுடனும் பொருட்களுடனும் மலையின் கீழிருந்து கிளம்பி, தம் வீடுகளுக்குச் செல்லுமாறு ஆணையிட்டார். எல்லோரும் அங்கிருந்து கிளம்பிச் சென்றபின், பகவான் மலையை முதலில் இருந்ததைப் போல, அதே இடத்தில் பூமியில் வைத்துவிட்டார்.</p>
<p class="Text para-style-override-7">தன் ஆணவம் அழிந்த இந்திரன், ‘கிருஷ்ணர் சாட்சாத் பரமாத்மா’ என்று அறிந்து கொண்டுவிட்டான். அவன் தனிமையில் காமதேனுவுடன் வந்து கிருஷ்ணரைத் துதித்தார். தனது குற்றங்களை மன்னிக்கும்படி வேண்டினான். காமதேனு தனது பாலினாலும், இந்திரன் ஆகாய கங்கையாலும் கிருஷ்ணருக்கு அபிஷேகம் செய்தனர். அவர்கள் கிருஷ்ணரை ‘பசுக்களின் இந்திரன்’ ஆக்கினர். இதனாலேயே பகவான் கிருஷ்ணருக்கு ‘கோவிந்தன்’ என்ற பெயரும் உண்டாயிற்று.<span></span></p>


<p class="Page-Break"> </p>
<p class="Heading" id="toc_marker-11">9. நந்தபாபாவைக் காப்பாற்றுதல்</p>
<p class="Text">இரவு மூன்றாம் யாமத்தில் நீர்நிலைகளில் இறங்கக் கூடாது என்பது விதி. அந்த நேரம் வருணதேவதையின் பணியாட்கள் நீரில் சுற்றுவது வழக்கம். ஒருமுறை நந்தகோபர் ஏகாதசி விரதம் முடித்தார். ஆயர்கள் அன்று இரவில் கண்விழித்து பகவானைப் பற்றிய பாடல்களைப் பாடிக் கொண்டிருந்தனர். பொழுது விடிகிறது என்றெண்ணிய நந்தபாபா, நீராடுவதற்காக யமுனையில் இறங்கினார். அச்சமயம் இரவின் நான்காம் யாமம் தொடங்கவில்லை. வருணதேவரின் பணியாளான ஒரு யட்சன், அங்கு யமுனை நீரில் சுற்றி வந்து கொண்டிருந்தான். அவன் நந்தகோபரைப் பிடித்துக் கொண்டு வருணதேவரிடம் சென்றான்.</p>
<p class="Text">ஆயர்கள், ‘நந்தபாபா யமுனையில் மூழ்கிவிட்டார்’ என்று எண்ணினார்கள். அவர்கள் கூச்சலிட்டு, கிருஷ்ணரை அழைத்தார்கள். அவர்களுடைய குரலைக் கேட்ட பகவான் கிருஷ்ணர் ஓடிவந்து யமுனையில் குதித்தார். அவர் நேராக வருணலோகத்தை அடைந்தார். லோகபாலரான வருணன், பகவானை அன்புடன் வரவேற்றார். தனது சேவகன், நந்தபாபாவை அறியாமல் பிடித்துக் கொண்டு வந்த குற்றத்தை மன்னிக்கும்படி வேண்டினார். பகவான், நந்தபாபாவை வருணலோகத்திலிருந்து அழைத்துக் கொண்டு யமுனை நீரிலிருந்து வெளியே வந்தார். நந்தபாபா வருணலோகத்தைப் பற்றியும், வருணதேவன் கூறிய விஷயங்களைப் பற்றியும் ஆயர்களிடம் கூறினார். இதைக் கேட்ட ஆயர்களுக்கு மிகுந்த வியப்புண்டாயிற்று. அச்சமயம் பகவான் கிருஷ்ணர், ஆயர்களிடம் கருணைகூர்ந்து, தெய்விகமானதும் தனது சொந்த இருப்பிடமானதுமான கோலோகத்தை, அனைவரையும் காணச் செய்தார்.</p>
<p class="Text">ஒரு நாள் கிருஷ்ண—பலராமர்கள் ஆயர் சிறுவர்களுடன் பசுக்களை மேய்த்துக் கொண்டே காட்டில் வெகுதூரம் சென்றுவிட்டனர். பிற்பகல் ஆகிவிட்டதால் சிறுவர்களுக்கு மிகவும் பசிக்கத் தொடங்கியது. அங்கிருந்து சிறிது தூரத்தில் மதுராவைச் சேர்ந்த சில அந்தணர்கள் யாகம் செய்து கொண்டிருந்தனர். பகவான், ஆயர் சிறுவர்களை அந்தணர்களிடம் உணவு கேட்குமாறு கூறி, வேள்விச்சாலைக்கு அனுப்பினார். இடைச்சிறுவர்கள் அந்தணர்களிடத்தில் கிருஷ்ணருடைய பெயரைச் சொல்லி உணவு கேட்டனர். ஆனால், அந்தணர்கள் எதுவுமே கூறவில்லை. அவநம்பிக்கை அடைந்த பிள்ளைகள் திரும்பி வந்தனர். பகவான், மறுமுறை பிள்ளைகளை அந்த அந்தணர்களின் மனைவியரிடம் உணவு கேட்குமாறு கூறி அனுப்பினார். கிருஷ்ணர் அருகிலுள்ள காட்டிற்கு வந்திருப்பதையும் பசியோடிருப்பதையும் கேட்டவுடனேயே, பிராமண பத்தினிகள் பலவகை உணவு வகைகளைத் தட்டுகளில் நிரப்பிக் கொண்டு பகவானிடம் ஓடி வந்தனர். பகவான் கிருஷ்ணர், தன்னுடைய நண்பர்களோடு அவர்கள் எடுத்து வந்த அந்த உணவை ஏற்றுக் கொண்டார். அந்தண மனைவியர் திரும்பி மறுபடி யாகம் நடைபெறும் இடத்திற்கு வந்ததும், அவர்களைத் தரிசித்ததால் அந்தணர்களின் பாவம் முழுவதும் நீங்கிவிட்டது. அவர்களின் இதயமும் தூய்மையாகிவிட்டது. கோபகுமாரர்கள் கேட்டபோது அவர்களுக்கு உணவு அளிக்காததை எண்ணி, அவர்கள் மிகவும் துயரம் அடைந்தார்கள். அந்தணர்கள் பகவானைத் தரிசிக்க விரும்பினாலும், கம்ஸனிடமிருந்த பயத்தால் அவர்களால் கிருஷ்ணரைக் காண வரமுடியவில்லை.</p>
<p class="Text">தன்னுடைய பக்தர்களை — தன்னை அண்டினவர்களை — ஆபத்துக் காலத்தில் உண்மையான பக்தியோடு அழைப்பவர்களை — பகவான் கிருஷ்ணர் நிச்சயம் காப்பாற்றுகிறார். </p>
<p class="Text">ஒரு முறை சிவராத்திரியன்று ‘அம்பிகாவன’த்திலுள்ள சிவபெருமானைப் பூஜை செய்வதற்காக, கிருஷ்ணருடனும் பலராமருடனும் நந்தகோபர் அங்கு போயிருந்தார். அனைவரும் நாள் முழுவதும் விரதமிருந்தனர். இரவு பூஜை செய்வதில் ஆழ்ந்திருந்தனர். பூஜை முடிந்தபின் காட்டில் அந்த இடத்திலேயே ஆயர்கள் அனைவரும் தூங்கிவிட்டனர். காட்டிலிருந்து ஒரு மிகப்பெரிய மலைப்பாம்பு ஊர்ந்து வந்து, யாரும் அறியாதபடி நந்தபாபாவின் இருகால்களையும் வாயில் கவ்விக் கொண்டு விழுங்கத் தொடங்கியது. நந்தபாபா ஆயர்களைக் கூவி எழுப்பினார். தூக்கத்திலிருந்து எழுந்த ஆயர்கள் எரியும் கொள்ளிக்கட்டைகளால் அந்த மலைப்பாம்பை அடித்தனர். ஆனால், எவ்வளவு அடித்தும் அந்த மலைப்பாம்பு நந்தபாபாவை விடவில்லை.</p>
<p class="Text para-style-override-7">ஆயர்கள் கிருஷ்ணரை அழைத்தனர். அவர்களின் அழைப்பைக் கேட்டு கண்ணன் அங்கு வந்தார். அவர், தனது காலால் மலைப்பாம்பை மிதித்தார். பகவான் கிருஷ்ணரின் திருவடிகள் பட்டவுடனே அந்த மலைப்பாம்பு, தனது பாம்பு வடிவத்தை விட்டு, ஒரு கந்தர்வனின் உருவில் வெளிப்பட்டது. அவனது உடல் மிக ஒளிபொருந்தியதாக விளங்கிற்று. விலைமதிப்பற்ற பலவகை மணிகளாலான அணிகலன்களை அவன் அணிந்திருந்தான். அவன் ‘சுதர்சனன்’ என்னும் கந்தர்வன். ஒரு முறை ‘தேவலர்’ என்னும் ரிஷியின் அழகற்ற உருவத்தைக் கண்டு, அவன் சிரித்துவிட்டதால், ரிஷி அவனை மலைப்பாம்பாக ஆகும்படி சபித்துவிட்டார். கிருஷ்ணரின் திருவடிகளின் ஸ்பரிசத்தால் அந்த கந்தர்வன் ரிஷியின் சாபத்திலிருந்து விடுபட்டு, மறுபடியும் கந்தர்வனாக ஆகிவிட்டான். அவன் சியாமசுந்தரனைத் துதித்து, அவரது அனுமதியைப் பெற்று தேவலோகத்திற்குச் சென்றுவிட்டான். நந்தபாபா மலைப்பாம்பிடமிருந்து விடுபட்டதும், ஆயர்கள் மிகுந்த மகிழ்ச்சி அடைந்தனர். மறுநாள் அவர்கள், அம்பிகா வனத்திலிருந்து விரஜத்திற்குத் திரும்பி வந்தனர்.<span></span></p>


<p class="Page-Break"> </p>
<p class="Heading" id="toc_marker-12">10. தீயவர் மூவரின் வதம்</p>
<p class="Text">பங்குனி மாத பௌர்ணமி. ஹோலி பண்டிகையின் முதல் நாள் இரவில் விறகுகளை எரிக்கும் நேரம். இரவு துவங்கிச் சிறிதே ஆகியிருந்தது; வெண்மையான நிலவு விரிந்திருந்தது. பலராமரும் கிருஷ்ணரும் யமுனைக் கரையில் உலவியபடி பிருந்தாவனத்தின் அழகைக் கண்டுகளித்துக் கொண்டிருந்தனர். கோபியர் சிலரும் அங்கு அவ்விருவரையும் தொடர்ந்து வந்தனர்; பூப்பறிப்பதில் ஈடுபட்டனர். அதே நேரத்தில் குபேரனைச் சேர்ந்த ‘சங்கசூடன்’ எனும் யட்சன் அங்கு வந்தான். அந்தத் துஷ்ட யட்சன் திடீரென்று அந்த அழகிய கோபியர்களைப் பிடித்துக் கொண்டு ஓடத் தொடங்கினான். பாவம் கோபிகள்! கிருஷ்ண—பலராமர்களின் பெயர்களைக் கூறி, ‘காப்பாற்றுங்கள்’, ‘காப்பாற்றுங்கள்’ என்று அழுது கூக்குரலிட்டனர்.</p>
<p class="Text">கோபியர் அழுது அழைப்பதைக் கேட்ட சகோதரர் இருவரும் அவர்களிடம் ‘பயப்படாதீர்’ என்று கூறி, ஆளுக்கு ஒரு சால மரத்தைப் பிடுங்கிக் கையில் எடுத்துக் கொண்டு பின்தொடர்ந்து ஓடினார்கள். அண்ணனும் கண்ணனும் முழு மரத்தையே வேரோடு பிடுங்கி எடுத்துக் கொண்டு ஓடி வருமளவிற்குப் பலசாலிகள் என்பதைக் கண்ட யட்சன், கோபியரை விட்டுவிட்டுத் தன் உயிரைக் காத்துக் கொள்ள ஓட ஆரம்பித்தான். கோபியர்களின் பாதுகாப்பிற்காக அவர்களது அருகில் பலராமர் நின்று கொண்டார். கிருஷ்ணர் யட்சனுக்குப் பின்னால் ஓடினார். சிறிது தூரத்திலேயே கிருஷ்ணர் பின்னாலிருந்து யட்சனுடைய தலையின் மீது ஓங்கிக் குத்தினார். அதனால், அந்த யட்சனின் தலை தூளாகிவிட்டது. அவன் இறந்து போனான். அவனது தலைமுடியில் மிகச்சிறந்ததான ஒரு மணி தொடுக்கப்பட்டிருந்தது. கிருஷ்ணர் அந்த மணியை எடுத்துக் கொண்டு வந்து, தனது அண்ணன் பலராமருக்குப் பரிசாகக் கொடுத்தார்.</p>
<p class="Text">இதேபோல ஒரு நாள் மாலை, பகவான் கிருஷ்ணர் ஆயர் சிறுவர்களுடன் மாடு மேய்த்துவிட்டுக் காட்டிலிருந்து திரும்பிக் கொண்டிருக்கும்போது, கம்ஸன் அனுப்பிய ‘அரிஷ்டாசுரன்’ என்னும் அரக்கன், மிகப்பெரிய காளை மாடாகிப் பிருந்தாவனத்திற்கு வந்தான். அந்தத் தீயவன், தனது கொம்புகளால் பெரிய சுவர்களையும் வீடுகளையும் வீழ்த்தவும், ஓயாமல் கர்ஜித்து பசுக்களைப் பயமுறுத்தவும் தொடங்கினான். கிருஷ்ணர் கையைத் தட்டி அழைத்து, அவனை வலுச்சண்டைக்கு அழைத்தார். அவன் தலையைத் தாழ்த்தி, கொம்புகள் இரண்டையும் நீட்டியவாறு வைத்து, மிக வேகமாக மூச்சுவிட்டபடி கண்ணன் மீது பாய்ந்தான். முதலில் கிருஷ்ணர் கொம்பைப் பிடித்து, அவனைப் பின்னால் தள்ளி விழ வைத்தார். ஆனால், அவன் மீண்டும் எழுந்து, அவரைக் கொல்வதற்காக ஓடிவந்தான். கிருஷ்ணர், அவனது கொம்புகள் இரண்டையும் பிடித்து, அவனது கழுத்தைத் திருகி பூமியில் வீழ்த்தினார்; கொம்புகளைப் பிடுங்கிவிட்டார். கழுத்து திருகப்பட்ட காரணத்தினால் அந்த அரக்கன் உயிர்விட்டான். அரிஷ்டாசுரன் கொல்லப்பட்டதால் தேவரிஷி நாரதர் கம்ஸனிடம் சென்று, பலராம—கிருஷ்ணர்கள் வசுதேவருடைய பிள்ளைகளே என்றும், அவர்களை வசுதேவர்தான் விரஜத்தில் நந்தரிடம் மறைத்து வைத்துள்ளார் என்றும் கூறிவிட்டார். இதைக் கேட்ட கம்ஸன், வசுதேவரைக் கொல்ல ஆயத்தமானான். ஆனால், நாரதர் எடுத்துக் கூறியதால், அவன் அவரைக் கொல்லாமல் விட்டான். அவன் வசுதேவருக்கும் தேவகிக்கும் கைகால்களில் விலங்குகளைப் பூட்டி, அவர்களைச் சிறையில் அடைத்துவிட்டான். கிருஷ்ணரைக் கொல்வதற்காக, தன்னுடையவர்களிலேயே மிகுந்த பலசாலியான ‘கேசி’ என்னும் அரக்கனை விரஜத்திற்கு அனுப்பினான், கம்ஸன்.</p>
<p class="Text para-style-override-7">அரக்கனான கேசி மிகப்பெரிய குதிரை வடிவில் இருந்தான். அவன் விடியற்காலை நேரத்தில் விரஜத்தை அடைந்தான். யானையைவிடப் பெரியதாகவிருந்த மிகப் பயங்கரமான அந்தக் கறுப்புக் குதிரை வாயைப் பெரிதாகத் திறந்து கொண்டு ஓடுவதையும், பயங்கரமாகக் கனைப்பதையும் கண்ட மக்கள் பயத்தினால் வீடுகளின் வாயில்களை மூடிக் கொண்டனர். பசுக்கள் இங்குமங்கும் ஓடத் தொடங்கின. விரஜ மக்கள் பயப்படுவதைக் கண்ட பகவான் கிருஷ்ணர் வீட்டிலிருந்து வெளியே வந்தார். அவர் கேசியை வலுவில் அழைத்தார். கேசியோ கிருஷ்ணரைத்தான் தேடிக் கொண்டிருந்தான். எனவே, அவன் வாயைப் பிளந்து கொண்டு, அவரை நோக்கி ஓடினான். அவன் அருகில் வந்ததும், கிருஷ்ணர் சிரித்துக் கொண்டே தன்னுடைய வலது கை முழுவதையும் அவனது வாயினுள் நுழைத்தார். தோளளவு வரை பகவானது திருக்கை அரக்கனது வாய்க்குள் நுழைந்த வேகத்தில், அவனது பற்கள் உடைந்து விழுந்தன. கிருஷ்ணரின் கை, கேசியின் உடலில் சென்று பெரியதாக வளரத் தொடங்கியது. கேசியின் உடல் முழுவதும் வெள்ளரிப்பழம்போல வெடித்து விடும்படி பெரியதாயிற்று. கேசி இறந்துவிட்டான். கிருஷ்ணர், அவன் வாயிலிருந்து தனது புஜத்தை வெளியே எடுத்துக் கொண்டார். தேவர்களும் பயந்து நடுங்கும்படி வலிமையுள்ளவனும் கொடியவனுமாக இருந்தவன் இந்த கேசி. எனவே, அவன் இறந்ததால் தேவர்கள் மிகவும் மகிழ்ந்தனர். கண்ணன் மீது வானத்திலிருந்து மலர் மழை பொழிந்தது. அவரை வாழ்க! வாழ்க!! என்று வானவர்கள் வாழ்த்தினர்.<span></span></p>


<p class="Page-Break"> </p>
<p class="Heading" id="toc_marker-13">11. விரஜத்திலிருந்து வடமதுரைக்கு வருதல்</p>
<p class="Text">‘கிருஷ்ணனே தன்னைக் கொல்லப் போகிறவன்’ என்பதைக் கேட்ட பொழுதிலிருந்து கம்ஸன், சிறிதும் அமைதியில்லாமல் இருந்தான். வடமதுரையில் மிகப்பெரிய திருவிழா நடைபெறப் போகிறது என்று கூறி, கிருஷ்ணரையும் பலராமரையும் அழைத்து வருவதற்காக, அக்ரூரரை விரஜத்திற்கு அனுப்பினான். நந்தகோபரும், மற்ற ஆயர்களும்கூடத் திருவிழாவைக் காண வரலாம் என்றும் கூறி அனுப்பினான். அக்ரூரர் பகவானுடைய பக்தர். அவர் விரஜத்திற்கு வந்து, கிருஷ்ணரிடம் கம்ஸனுடைய சூழ்ச்சிகள் அனைத்தையும் கூறிவிட்டார். ஆனால், பகவான் கிருஷ்ணரோ துஷ்ட அரக்கர்களைக் கொல்வதற்காகவே அவதரித்தவர். அவர் நந்தபாபாவிடமும் ஆயர்களிடமும் மதுராவின் திருவிழாவைக் காணச் செல்ல வேண்டுமென்று கூறினார். பலராமரும் கண்ணனும் அக்ரூரருடன் தேரில் அமர்ந்து மதுராவிற்கு வந்தனர். நந்தபாபா மற்ற ஆயர்களுடன் வண்டிகளில் அமர்ந்து கொண்டு வந்தார். மதுரா நகரத்திற்கு வெளியே ஒரு தோட்டத்தில் வண்டிகளை நிறுத்திய நந்தபாபா, அங்கேயே தங்குமிடங்கள் அமைத்தார். கிருஷ்ண—பலராமர்களும் நந்தபாபாவோடு தங்கிவிட்டனர். அக்ரூரரை அவருடைய தேரில் நகரத்திற்குச் செல்லுமாறு கூறிவிட்டனர்.</p>
<p class="Text">அந்த முகாமில் உணவருந்திவிட்டு சிறிதுநேரம் ஓய்வு எடுத்துக் கொண்டு, கிருஷ்ணர் அண்ணன் பலராமருடனும், விரஜத்திலிருந்து வந்திருந்த மற்ற இடைச்சிறுவர்களுடனும் மதுரா நகரைக் காணப் புறப்பட்டுவிட்டார். நகரத்தினுள் நுழைந்ததுமே எதிரில் அவரை கம்ஸனுடைய வண்ணான் (சலவை செய்பவன்) சந்தித்தான். அந்த வண்ணான் ராஜா கம்ஸனுடைய துணிகளைத் துவைப்பதும், சாயம் போடுவதுமான பணிகளைச் செய்து வந்தான். இவனுடன் இன்னும் பல பேர் துணி மூட்டைகளைக் கொண்டு வந்திருந்தனர். கிருஷ்ணர் விளையாட்டாக, அந்த வண்ணானிடம் சில ஆடைகளைத் தருமாறு கேட்டார். அந்த வண்ணான் துஷ்டன்; ஆணவமுள்ளவன். அவன் கடுமையான வார்த்தைகள் பல கூறி, கிருஷ்ணரை அதட்டிப் பயமுறுத்தினான். அதனால் கிருஷ்ணர், அவன் தலை அறுந்துவிடுமாறு ஒரு அறை கொடுத்தார். அவனுடன் இருந்த மற்ற சலவைக்காரர்கள் பயத்தின் காரணமாக, துணி மூட்டைகளை அங்கேயே வீசியெறிந்துவிட்டு, இங்கும் அங்குமாக ஓடிவிட்டனர்.</p>
<p class="Text">சலவையாளர்கள் ஓடிப்போனபின் கிருஷ்ணரும் பலராமரும், மற்ற சில ஆயர் சிறுவர்களும் அந்தத் துணிகளில் அவரவருக்குப் பிடித்தவைகளை அணிந்து கொண்டனர். மீதித் துணிகளை அங்கேயே விட்டுவிட்டனர். காரணம், அந்த ஆடைகள் சில சிறுவர்களின் உடலளவிற்குப் பொருந்தவில்லை; மிகவும் பெரியதாக இருந்தன. அதைக் கண்ட கிருஷ்ண பக்தனான ஒரு தையற்காரன், சிறிது நேரத்திலேயே எல்லா ஆடைகளையும் அவர்களின் உடலளவிற்குத் தகுந்தாற்போல வெட்டியும் தைத்தும் கொடுத்தான். பிறகு, சுதாமா எனும் பூக்காரனின் வீடு வந்தது. கிருஷ்ணர் எல்லோருடனும் அவனுடைய வீட்டிற்குச் சென்றார். பூக்கார சுதாமாவும் தையற்காரனைப் போல பகவானின் சிறந்த பக்தன். அவன், அண்ணனுக்கும் அச்சுதனுக்கும் மற்ற எல்லாப் பிள்ளைகளுக்கும் மிக நல்ல மாலைகளை அணிவித்தான். சியாமசுந்தரர் தையற்காரனுக்கும் பூக்காரனுக்கும் ‘தனது பக்தி கிடைக்கும்’ வரம் கொடுத்தார்.</p>
<p class="Text">மேலும், அவர்கள் அங்கிருந்து நகரத்தின் உள்ளே சென்றபோது, கம்ஸனின் வேலைக்காரி கூனியான ‘குப்ஜா’ என்பவள் அவர்களைச் சந்தித்தாள். அவள், கம்ஸனுக்காக வாசனை மிகுந்த சந்தனம், நறுமணப்பூச்சு முதலியவற்றை எடுத்துச் சென்று கொண்டிருந்தாள். கிருஷ்ணரின் வேண்டுதல்படி அவள், அவருக்கும் பலராமருக்கும் கோபபாலர்களுக்கும் தன் கையால் சந்தனம் பூசிவிட்டாள். அதனால் கிருஷ்ணர் மிக மகிழ்ந்து, அவளது கூன்முதுகை நேராக்கிவிட்டார். அவளது உடல் நேராகவும் அழகாகவும் ஆகிவிட்டது.</p>
<p class="Text para-style-override-7">கம்ஸனிடம் சிவபெருமானின் பெரிய வில் ஒன்று இருந்தது. அந்த வில் அழகிய மாளிகை ஒன்றில் வைக்கப்பட்டிருந்தது. பல அரக்க வீரர்கள், அந்த வில்லைப் பாதுகாத்து வந்தனர். கம்ஸன், தினந்தோறும் அங்கு சென்று வில்லிற்குப் பூஜை செய்து வந்தான். நகர மக்களிடம் இது பற்றிக் கேட்டறிந்த கிருஷ்ணர், தனது நண்பர்களுடன் வில் இருந்த அந்த மாளிகைக்குச் சென்றார். அவர் அந்த கனமான வில்லையெடுத்து, ஓர் அதிர்ச்சி தந்து உடைத்துவிட்டார். வில்லின் பாதுகாவலர்களான அரக்கர்கள், அவரைக் கொல்ல வரவே, பலராமரும் கிருஷ்ணரும் உடைந்த வில்லின் ஒவ்வொரு துண்டைக் கையில் எடுத்துக் கொண்டு, அதனாலேயே அந்த அரக்கர்களை அடித்துதைத்துத் துரத்திவிட்டனர். அந்த அரக்கர்கள் கம்ஸனிடம் சென்று முறையிட்டனர். கிருஷ்ண—பலராமர்களைப் பிடிக்க, கம்ஸன் ஒரு சேனையையே அனுப்பினான். ஆனால், அந்த சகோதரர்கள் இருவரும் அந்தச் சேனையின் அரக்கர்கள் அனைவரையும் கொன்றுவிட்டனர். பிறகு அங்கிருந்து கிளம்பி, நகரத்தில் சுற்றித் திரிந்துவிட்டு, மாலைப் பொழுதானதும் தங்களது முகாமிலிருந்த நந்தபாபாவிடம் அவர்கள் திரும்பி வந்தனர்.<span></span></p>


<p class="Page-Break"> </p>
<p class="Heading" id="toc_marker-14">12. கம்ஸ வதம்</p>
<p class="Text">கம்ஸன் மிகப்பெரிய விளையாட்டுக்களம் ஒன்றை அழகுற அமைத்திருந்தான். கிருஷ்ணரும் பலராமரும் தன்னுடைய படை முழுவதையும் கொன்றுவிட்டார்கள் என்ற செய்தியைக் கேட்டதும், அவன் மிகவும் கவலையடைந்தான். அவனுக்கு இரவு முழுவதும் தூக்கமே வரவில்லை. பொழுது விடிந்ததுமே அவன் விளையாட்டுக்களத்தில் அரசனின் அரியணையில் சென்று அமர்ந்தான். ஆயர்களுடன் நந்தபாபாவும் மற்றும் நகர மக்களும் அங்கு வந்தனர். கம்ஸனுக்கு அவரவர் கொண்டு வந்திருந்த பரிசுகளை அளித்துவிட்டுத் தத்தமது இருக்கைகளில் உட்கார்ந்து கொண்டார்கள்.</p>
<p class="Text">துந்துபி, சிறிய வகை மத்தளம் (டோலக்) போன்ற இசைக்கருவிகள் முழங்கின. பலராமரும் கிருஷ்ணரும் நீராடிவிட்டு, ஆயர் சிறுவர்களோடு சிறிது தாமதமாக வந்தனர். கம்ஸனிடம் ‘குவலயாபீடம்’ என்னும் பெயருடைய யானை ஒன்று இருந்தது. அதற்கு அறுபதினாயிரம் யானை பலம் உண்டு. பாகன், கம்ஸன் சொல்லிக் கொடுத்திருந்தபடி, கள்ளைக் குடிக்க வைத்து, அந்த யானையை மதங்கொள்ளும்படி செய்து, விளையாட்டு மைதான வாயிலில் கொண்டு வந்து நிறுத்திவிட்டான். கிருஷ்ணர் அங்கு வந்தபோது யானைப்பாகன் அந்த யானையை அங்குசத்தினால் அடித்து, கிருஷ்ணரைக் கொல்வதற்காக அதை விரட்டினான். கிருஷ்ணரும் பலராமரும் முதலில் அடித்தும் உதைத்தும் அந்த யானையைக் களைப்படையச் செய்தனர். பிறகு துதிக்கையைப் பிடித்துக் கொண்டு கிருஷ்ணர், அதைத் தரையில் அடித்தார். யானையின் மிகப்பெரிய தந்தங்களைப் பெயர்த்து, அவைகளினாலேயே அவர்கள் யானையையும், பாகனையும், பாகனின் மற்ற உதவியாளர்களையும் அடித்துக் கொன்றுவிட்டனர். </p>
<p class="Text">யானையின் தந்தத்தைத் தோளின்மீது ஒரு கம்பைப் போல சுமந்தபடி கிருஷ்ண—பலராமர்கள் இடைச்சிறுவர்களுடன் விளையாட்டுக்களத்தைச் சென்றடைந்தனர். அங்கு கம்ஸனின் குத்துச்சண்டை வீரர்கள், அவர்களைக் கொன்று விடுவதற்காகத் தயாராகக் காத்திருந்தனர். மல்லர்கள் வலுச்சண்டைக்கு அழைக்கவே, கிருஷ்ணரும் பலராமரும் களத்தில் இறங்கினர். ‘சாணூரன்’ என்னும் மல்லனோடு கிருஷ்ணருக்கும், ‘முஷ்டிகன்’ என்பவனுடன் பலராமருக்கும் மற்போர் தொடங்கியது. சாணூரனும் முஷ்டிகனும் மிகுந்த பலசாலிகள்; மலையைப் போன்று பெருத்திருந்தனர். ஆனால், கிருஷ்ண—பலராமர்களிடம் சண்டையிட்டதில் அவர்கள் சிறிது நேரத்திலேயே களைப்படைந்துவிட்டனர். நியாயத்திற்குப் புறம்பாக கிருஷ்ண—பலராமருடைய மார்பில் குத்தத் தொடங்கினர். கோபமடைந்த கிருஷ்ணர், சாணூரனுடைய இருகைகளையும் பிடித்து, அவனை ஆகாயத்தில் சுழற்றிப் பூமியின்மீது அறைந்தார். அதனால் சாணூரன் இறந்துவிட்டான். பலராமர், முஷ்டிகனின் கன்னத்தில் கையால் அறைந்தார். அவனது தலை பிளந்துவிட்டது. முஷ்டிகனும் சாணூரனும் இறந்த பிறகு, ‘கூடன், ஸலன், தோஸலன்’ என்னும் மல்லர்கள், சகோதரர்கள் இருவரின் மேல் பாய்ந்தனர். ஆனால், பலராமர் ஒரு குத்துவிட்டு கூடனுடைய தலையை உடைத்துவிட்டார். கிருஷ்ணர் காலால் எட்டி உதைத்து, ஸலனையும் தோஸலனையும் கொன்றுவிட்டார். இவர்கள் இறந்ததும் மற்ற மல்லர்கள் ஓடிவிட்டனர்.</p>
<p class="Text">தனது குத்துச்சண்டை வீரர்கள் உயிர் துறக்கவே, கம்ஸனுக்கு மிகுந்த கோபம் உண்டாயிற்று. அவன் பித்தனைப்போல உளறத் தொடங்கினான். அவன் வசுதேவரையும் நந்தபாபாவையும் மற்றும் தனது தந்தை உக்ரஸேனனையும்கூடக் கொன்றுவிடும்படி ஆணையிட்டான். ஆனால், அவனது ஆணையைக் கேட்பவர் யார்? பகவான் கிருஷ்ணர் உயரக் குதித்து, கம்ஸனுடைய உயரமான அரியணையின் மீது ஏறினார். அவர், அவனது தலைமுடியைப் பற்றிக் கீழே தள்ளினார். பின்பு அவன் மீது தானும் குதித்தார். அதனால், கம்ஸனின் உயிர் பிரிந்துவிட்டது. கம்ஸனின் எட்டு சகோதரர்கள் கிருஷ்ணரைக் கொல்ல வந்தார்கள். ஆனால், பலராமர் ஒரு தடியை எடுத்துக் கொண்டார். அந்தத் தடியாலேயே அந்த எட்டுப் பேரையும் அடித்து வீழ்த்தினார்.</p>
<p class="Text">கம்ஸன் இறந்தபிறகு, பகவான் கிருஷ்ணர் தாய்—தந்தையரான தேவகி—வசுதேவரைச் சிறையிலிருந்து விடுவித்தார். அவர்களது காலில் விழுந்து வணங்கினார். நீண்ட காலத்திற்குப் பிறகு, தனது புதல்வர்களைக் கண்ட தாய்—தந்தையரான வசுதேவ—தேவகியின் ஆனந்தத்திற்கு எல்லையே இல்லை. பகவான் கிருஷ்ணர், உக்ரஸேனரையும் சிறையிலிருந்து விடுவித்தார். அவரை மீண்டும் அரியணையில் அமர்த்தினார். பாவி கம்ஸன் இறந்ததாலும், மீண்டும் உக்ரஸேனர் மன்னரானதாலும் யாதவர்களுடைய துன்பம் முழுவதும் விலகிவிட்டன.</p>
<p class="Text para-style-override-7">நந்தபாபாவிற்கும் கோபர்களுக்கும் கிருஷ்ணர் ‘வசுதேவருடைய மகன்’ என்னும் விவரம் இப்பொழுது தெரிந்துவிட்டது. பகவான் கிருஷ்ணர் மிகுந்த அன்போடு ஏராளமான பொருட்களைப் பரிசாக அளித்து, நந்தபாபாவிற்கு மதுராவிலிருந்து விடைகொடுத்து அனுப்பினார். கிருஷ்ணரும் பலராமரும் வெகுதூரம் வரை நந்தபாபாவை அனுப்ப உடன் வந்தனர். நந்தபாபா விரஜத்திற்குத் திரும்பி வந்தார். விரஜ மக்களுக்கு கிருஷ்ணர் திரும்பி வராததால் எல்லையற்ற துயரம் உண்டாயிற்று. அவர்கள் எப்போதும் கிருஷ்ணரைப் பற்றிய நினைப்புடன் இருந்து வந்தனர். கிருஷ்ணர், எந்தக் காரியங்களைச் செய்தால் மகிழ்ச்சியடைவாரோ, அவற்றிலேயே ஈடுபட்டிருந்தனர். விரஜ மக்களின் மனம் எப்பொழுதும் கிருஷ்ணரிடத்திலேயே ஆழ்ந்திருந்தது. அதனாலேயே பகவானின் பக்தர்களில் விரஜ மக்கள் மிகச் சிறந்தவர்களாகக் கருதப்படுகின்றனர்.<span></span></p>


<p class="Page-Break"> </p>
<p class="Heading" id="toc_marker-15">13. குருதேவரின் ஆசிரமத்தில்</p>
<p class="Text">தற்காலத்தில் கல்வி பயிலப் பள்ளிக்கூடங்களும் கல்லூரிகளும் இருக்கின்றன. முன்னாளில் கல்வி அவ்வாறு கற்பிக்கப்படவில்லை. அந்தண—அரச—வணிக இனச்சிறுவர்கள், ஐந்து வயது முதல் பன்னிரண்டு வயது வரை உள்ள காலத்தில் நடைபெறும் உபநயனச் சடங்கு (முப்புரி அணிதல்) முடிந்த பிறகு, ரிஷிகளுடைய ஆசிரமத்திற்குச் சென்று கல்வி பயின்று வந்தனர். ரிஷிகளுடைய ஆசிரமங்கள் நகரத்திற்கு வெளியே உள்ள காடுகளில் இருந்து வந்தன. மன்னனுடைய மகனானாலும், ஏழையினுடைய மகனானாலும் அங்கு எல்லோரும் சமமாக இருக்க வேண்டியிருந்தது. குருதேவருக்குப் பணிவிடை செய்ய வேண்டும். குரு யாரை, எதற்குத் தகுதி உடையவனாகக் கருதுவாரோ, அவனுக்கு அத்தகைய கல்வியை அளித்து வந்தார்.</p>
<p class="Text">பலராமருக்கும் கிருஷ்ணருக்கும் உபநயனம் ஆயிற்று. அந்த சகோதரர்கள் இருவரும் பிரம்மசாரி வேஷத்தில் இடுப்பில் முஞ்சிக் கயிற்றை அரைஞாணாகக் கட்டிக் கொண்டு, கௌபீனம் தரித்து, கக்கத்தில் மான்தோலையும், கையில் பலாச தண்டத்தையும் எடுத்துக்கொண்டு, (தற்போது) உஜ்ஜயினி என்றழைக்கப்படும் அவந்திகாபுரிக்கு அருகே ‘சாந்தீபனி’ முனிவரின் ஆசிரமத்திற்குக் கல்வி கற்கச் சென்றனர். சாந்தீபனி முனிவர் பிறந்த பூமி காசியாயினும், அவர் அவந்திகாபுரத்தின் அருகே ஆசிரமம் அமைத்துக் கொண்டு வசித்து வந்தார். வெகுதூரத்திலிருந்தும் மாணவர்கள் அங்கு கல்வி பயில வருவது வழக்கம்.</p>
<p class="Text">பிரம்மசாரி மாணவர்கள் விடியற்காலை பிரும்ம முகூர்த்தத்திலேயே (நான்கு மணியளவில்) எழுந்துவிட வேண்டும். காலைக் கடன்களை முடித்துக் கொண்டு நீராடி, சந்தியா, தர்ப்பணம், ஹோமம் ஆகியவற்றைச் செய்ய வேண்டும். பிறகு ஆசிரமத்தைத் தூய்மை செய்தல், மெழுகுதல், ஹோமம் செய்வதற்குத் தயார் செய்தல், தர்ப்பை—பழம்—பூ கொண்டு வருதல் போன்ற குருசேவை செய்ய வேண்டும். அவன் அருகிலுள்ள கிராமங்களுக்குச் சென்று பிச்சை வாங்கிக் கொண்டு வரவேண்டும். அந்தப் பிச்சையை அவன் குருதேவருக்கு முன்னால் வைத்துவிட வேண்டும். அதிலிருந்து குரு எவ்வளவு தருகிறாரோ, அதையே உணவாக உண்டு நிறைவடைய வேண்டும். பிரம்மசாரிகள் ஒரு வேளையே உணவருந்த வேண்டுமென்ற நியமம் உண்டு. பிற்பகலிலும் நீராடி, சந்தியாவந்தனம் செய்த பிறகே பிரம்மசாரி மாணவர்கள் உணவருந்த வேண்டும். உண்ட பிறகு, குருதேவர் ஓய்வெடுக்கும்போது பிரம்மசாரிகள் அவருக்குப் பணிவிடை செய்வது வழக்கம். அச்சமயம் குருதேவர், அவர்களுக்கு உபதேசம் செய்வார். பகலில் நான்காவது யாமத்தில் பிரம்மசாரிகள் காட்டிற்குச் சென்று காய்ந்த விறகும் பழங்களும் கொண்டு வரவேண்டும். மாலையில் மறுபடியும் நீராடி, சந்தியும் ஹோமமும் செய்ய வேண்டும். நள்ளிரவு வரை குருதேவருக்கு அருகில் அமர்ந்து, அவருக்குச் சேவை செய்து கொண்டு, அவரது உபதேசத்தைக் கேட்பது வழக்கம். இரவு மூன்றாம் யாமம் மட்டுமே பிரம்மசாரி தூங்க முடியும்.</p>
<p class="Text">பிரம்மசாரிகள் காலணி அணிவது, எண்ணெய் தடவிக் கொள்வது, தலைவாரிக் கொள்வது ஆகியவற்றைச் செய்யக் கூடாது. அவர்கள் பூமியின்மீது தர்ப்பைப் புல்லை விரித்து, அதன் மீதுதான் தூங்கலாம். கிருஷ்ணரும் பலராமரும் பிரம்மசாரிகளுக்கு உரிய இத்தகைய கடுமையான நியமங்கள் அனைத்தையும் முழுமையாகக் கடைப்பிடித்தனர். குருதேவரும் உடன் பயின்ற மாணவர்களும் அவர்களை மிகவும் நேசித்தனர். கிருஷ்ணருடன் ‘சுதாமா’ என்னும் பெயருடைய அந்தணச் சிறுவன் ஒருவன் படித்து வந்தான். ஒரு நாள் கிருஷ்ணரும் சுதாமாவும் தங்கள் குருதேவருடைய மனைவியின் கட்டளைப்படி காய்ந்த விறகுகள் கொண்டுவர, காட்டிற்குச் சென்றனர். மாலை புயல் வீசியது, பலத்த மழை பெய்யத் தொடங்கிவிட்டது. இருளாகியபின் இருவரும் பாதையை மறந்துவிட்டனர். ஒரு மரத்தின் கீழே இரவு முழுவதும் உட்கார்ந்திருந்தனர். பொழுது விடிந்ததும் குருதேவர், அவர்களைத் தேடிக் கொண்டு காட்டிற்கு வந்தார். தனது சிஷ்யர்களின் குரு பக்தியினால் மகிழ்ச்சியடைந்த குருதேவர், “அவர்கள் கற்ற கல்வி பரலோகம் சென்றாலும் மறக்காது” என்று ஆசீர்வதித்தார்.</p>
<p class="Text">கிருஷ்ணரும் பலராமரும் ஞான வடிவமானவர்கள். (அவர்கள் கற்று அறிய வேண்டியது ஏதுமில்லை.) உலகிலுள்ள மக்களுக்குப் பாடம் கற்பிப்பதற்காகவே, அவர்கள் குருசேவை செய்யச் சென்றனர். அறுபத்து நான்கு நாட்களிலேயே சகோதரரிருவரும் எல்லா வேதங்கள், உபநிஷதங்கள், உபவேதங்கள், வேதாங்கம், சாஸ்திரங்கள், புராணங்கள் ஆகிய எல்லா வித்தைகளையும், அறுபத்து நான்கு கலைகளையும் கற்றுக் கொண்டுவிட்டனர். பிறகு அவர்கள் குருதேவரிடம் குருதட்சிணை பெற்றுக் கொள்ளும்படி வேண்டினார்கள். கிருஷ்ணரும் பலராமரும் ‘சாட்சாத் பரமாத்மா’ என்பதை சாந்தீபனி முனிவர் அறிந்து கொண்டுவிட்டார். வெகுநாட்களுக்கு முன்பு சாந்தீபனி முனிவர், தனது மனைவியுடன் பிரபாஸ க்ஷேத்திரத்திற்குச் சென்றபோது, அவருடைய மகன் நீராடும்போது கடலில் மூழ்கிவிட்டான். முனிவர், தன்னுடைய அந்த மகனையே குருதட்சிணையாகக் கேட்டார்.</p>
<p class="Text para-style-override-7">கிருஷ்ணரும் பலராமரும் தேரிலமர்ந்து பிரபாஸ க்ஷேத்திரத்திற்குச் சென்றனர். அவரைக் கண்டதுமே சமுத்திரராஜன் இரத்தினங்களைப் பரிசாக எடுத்துக் கொண்டு, அந்தண வடிவில் அவரை வரவேற்பதற்காக வந்தான். சமுத்திரராஜா கேட்டுக் கொண்டபடி கிருஷ்ணர், கடல் நீரில் வாழ்ந்த ‘பஞ்சஜனன்’ என்னும் பெயருடைய சங்கு வடிவிலிருந்த அரக்கனைக் கொன்றார். அவனது உடலிலிருந்த ‘பாஞ்சஜன்யம்’ என்ற சங்கை எடுத்துக் கொண்டார். அந்த அசுரனின் வயிற்றிலும் குருவின் புதல்வன் கிடைக்காததால், கிருஷ்ண—பலராமர்கள் யமலோகத்திற்குச் சென்றனர். யமராஜனிடமிருந்து குருதேவரின் புதல்வனை அழைத்து வந்தனர். சாந்தீபனி முனிவரிடம் அவரது மகனை அளித்துவிட்டு, அவரது அனுமதியோடு சகோதரர்கள் இருவரும் மதுராவிற்குத் திரும்பி வந்தனர்.<span></span></p>


<p class="Page-Break"> </p>
<p class="Heading" id="toc_marker-16">14. மதுராவிலிருந்து துவாரகா</p>
<p class="Text">மகத நாட்டு மன்னன் ஜராஸந்தனின் புதல்விகளை கம்ஸன் திருமணம் செய்திருந்தான். அச்சமயம் ஜராஸந்தன் மிகுந்த பலசாலியாகவும் பிரபலமாகவும் இருந்தான். ‘கிருஷ்ணர், தனது மருமகனைக் கொன்றுவிட்டார்’ என்பதைக் கேட்டதும், அவன் இருபத்துமூன்று அக்ஷௌஹிணி சேனையைக் கொண்டு மதுராவை முற்றுகையிட்டான்; நான்கு புறமும் நகரை வளைத்துக் கொண்டான். தமது நகரத்தைப் பகைவனின் சேனை சூழ்ந்து கொண்டதைக் கண்ட கிருஷ்ண—பலராமர்கள் தேரில் அமர்ந்து கொண்டு சிறிதளவு படையுடன் வெளியே வந்தனர். மிகவும் பயங்கரப் போர் நடைபெற்றது. கிருஷ்ணரின் படைவீரன் ஒருவன்கூட காயமடையவில்லை. ஆனால், ஜராஸந்தனின் சேனை முழுவதையும் கிருஷ்ண—பலராமர்கள் அழித்துவிட்டனர். பலராமர், ஜராஸந்தனைச் சிறை பிடித்துவிட்டார். ஆனால், பகவான் கிருஷ்ணர் ஜராஸந்தனை விடுவித்தார். அவன் தன்னுடைய நாட்டிற்குத் திரும்பிவிட்டான். மகதம் சென்ற ஜராஸந்தன் மீண்டும் படையைத் திரட்டி, மறுபடியும் மதுராவின் மீது படையெடுத்து வந்தான். ஜராஸந்தன் இவ்விதம் பதினேழு முறை (ஒவ்வொரு முறையும் இருபத்துமூன்று அக்ஷௌஹிணி படையுடன்) மதுராவின் மீது போர் தொடுத்தான். ஒவ்வொரு முறையும் கிருஷ்ண—பலராமர்கள் அவனது படையை அழித்து, அவனை விட்டுவிட்டனர்.</p>
<p class="Text">ஜராஸந்தன் பதினெட்டாவது முறை மதுராவின் மீது போர் தொடுக்க இருந்த அதே சமயம், ‘காலயவனன்’ என்பவனும் மூன்று கோடி மிலேச்சப் படையுடன் மதுராவைச் சூழ்ந்து கொண்டான். காலயவனன் பெரிய வீரன். அவனைத் தோற்கச் செய்யும் வீரன் உலகிலேயே கிடையாது. தேவரிஷி நாரதர், ‘கிருஷ்ணரே உன்னோடு போர் புரியமுடியும்’ என்று அவனிடம் கூறியிருந்தார். பகவான் கிருஷ்ணர், ‘நாம் காலயவனனோடு போர் புரிந்து கொண்டிருக்கும் போதே ஜராஸந்தன் வந்து விடுவானாகில், அவன் மதுரா மக்களுக்குத் தொல்லை தருவான்’ என்று நினைத்தார். ஆகவே பகவான் கிருஷ்ணர், விசுவகர்மாவை அழைத்து, கடலின் நடுவே ஒரு நகரத்தை அமைக்குமாறு ஆணையிட்டார். தேவர்களின் கட்டிடக் கலைஞரான விசுவகர்மா, கடற்தீவில் இரவோடிரவாக ஓர் அழகிய நகரத்தை நிர்மாணித்துவிட்டார். அந்த நகரத்தின் பெயரே ‘துவாரகா’ ஆகும். அந்த நகரத்தில் மதுராவின் மக்கள் அனைவருக்கும் சிறந்த மாளிகைகள், தோட்டங்கள், தெருக்கள் முதலியன அமைந்திருந்தன. இரவில் தூங்கிக் கொண்டிருந்த மதுராவாசிகளை, பகவான் தன்னுடைய மாயையினால் அவர்களுடைய வீட்டுப்பொருட்கள், கால்நடைகள் ஆகியவற்றோடு துவாரகாவில் சேர்த்துவிட்டார்.</p>
<p class="Text">மதுராவின் மக்கள் அனைவரும் துவாரகா போய்ச் சேர்ந்தபின், காலையில் பகவான் கிருஷ்ணர் தனியாகக் கால்நடையாகவே நகரத்திலிருந்து கிளம்பினார். கிருஷ்ணர் ஆயுதங்கள் இல்லாமல் கால்நடையாகச் செல்வதைக் கண்ட காலயவனன், தானும் ஆயுதத்தை வைத்துவிட்டுத் தேரிலிருந்து இறங்கிவிட்டான். ஏனென்றால், ஆயுதமில்லாத மனிதனோடு ஆயுதம் ஏந்திப் போர் புரிவது நியாயமல்ல. ஆனால், கிருஷ்ணரோ ஒரு விளையாட்டுப்பிள்ளை. அவர் காலயவனனைப் பார்த்து பயந்ததுபோல ஓடினார். காலயவனனும் அவர் பின்னால் ஓடினான். வெகுதூரம் சென்ற கிருஷ்ணர் மலையின் ஒரு குகையினுள் நுழைந்துவிட்டார்.</p>
<p class="Text">காலயவனனும் அந்த குகையினுள் நுழைந்தபோது, யாரோ பீதாம்பரம் போர்த்தியபடி தூங்குவதை அவன் கண்டான். ‘கிருஷ்ணன்தான் இங்கு வந்து என்னை ஏமாற்றுவதற்காகத் தூங்குவது போல பாசாங்கு செய்து படுத்திருக்கிறான்’ என்று அவன் நினைத்தான். காலயவனன், தூங்குபவனைக் காலால் எட்டி உதைத்தான். உறங்கிக் கொண்டிருந்த அந்த மனிதன் எழுந்தான். அவன் கோபத்தோடு காலயவனனைப் பார்த்தான். அவன் பார்த்ததுமே காலயவனின் உடலிலிருந்து தீக்கொழுந்துகள் கிளம்பின. அவன் எரிந்து சாம்பலாகிவிட்டான். குகையில் தூங்கிக் கொண்டிருந்தவர் ராஜா ‘முசுகுந்தன்’ என்பவர். அவர் சத்தியயுகத்தில் தேவர்களின் பக்கத்திலிருந்து அசுரர்களுடன் வெகுகாலம் போர் செய்து கொண்டேயிருந்தார். அசுரர்கள் தோல்வியடைந்ததும், பல காலம் போரினால் களைத்திருந்த அரசர் முசுகுந்தன் தேவர்களிடம், “நான் நிம்மதியாக — சந்தோஷமாக — தூங்க வேண்டும், என்னுடைய தூக்கத்தில் தடையிடுபவன் எரிந்து சாம்பலாகிவிட வேண்டும்” என்ற வரத்தையே கேட்டார். காலயவனன் அவருடைய தூக்கத்தைக் கலைத்ததனால், அவன் எரிந்துவிட்டான். அவன் எரிந்தபின் பகவான் கிருஷ்ணர், ராஜா முசுகுந்தனுக்குத் தரிசனம் அளித்தார். மன்னன், கிருஷ்ணரைத் துதித்தார். அவரது அனுமதியைப் பெற்று, அவர் இமயமலைக்குத் தவம் செய்யச் சென்றுவிட்டார்.</p>
<p class="Text para-style-override-7">கிருஷ்ணர், அங்கிருந்து திரும்பி மதுராவிற்கு வந்து, காலயவனனுடைய சேனை முழுவதையும் அழித்துவிட்டார்; பலராமருடன் துவாரகாவிற்குப் புறப்பட்டார். அதே சமயம் ஜராஸந்தனும் பெரிய படையைச் சேர்த்துக் கொண்டு போரிட வந்தான். இம்முறை கிருஷ்ணர், பலராமரை உடனழைத்துக் கொண்டு ஜராஸந்தனுக்கு முன்னால் ஓடினார். ஜராஸந்தன் படையுடன் அவரைப் பின்தொடர்ந்தான். வெகுதூரம் ஓடிய பின்பு கிருஷ்ண—பலராமர்கள் ஓர் உயரமான மலையின்மீது ஏறிவிட்டார்கள். சகோதரர்கள் இருவரும் மலைமீது எங்கே சென்றார்கள்? என்ற விவரம் தெரியவில்லை என்பதால், ஜராஸந்தன் மலையின் நான்குபுறத்திலும் குவியலாக விறகுகளை அடுக்கித் தீ வைத்துவிட்டான். அவர்கள் இருவரும் நெருப்பில் எரிந்துவிடுவார்கள் என்று தீர்மானித்து, படையுடன் மகத நாட்டுக்குத் திரும்பிச் சென்றான். ஆனால், கிருஷ்ணரும் பலராமரும் அந்த மலையின் உச்சியிலிருந்து கீழே குதித்துவிட்டனர். ஜராஸந்தனால் அவர்களைப் பார்க்க இயலவில்லை. கிருஷ்ணரின் தேரோட்டியான ‘தாருகன்’ முதலிலேயே தேரைக் கொண்டு வந்து தயாராக நிறுத்தியிருந்தான். சகோதரர்கள் இருவரும் தேரில் அமர்ந்து துவாரகாபுரிக்கு வந்துவிட்டனர். இதுபோன்ற செயல்களாலேயே ஸ்ரீகிருஷ்ணருக்கு ‘ரண்சோட்’ (‘போர்க்கள்ளன்’ அதாவது போரில் எவருமறியாமல் கள்ளத்தனமாகக் காரியத்தை முடிப்பவன்) என்ற பெயர் உண்டாயிற்று.<span></span></p>


<p class="Page-Break"> </p>
<p class="Heading" id="toc_marker-17">15. திருக்கல்யாணம்</p>
<p class="Text">பலராமருக்கு ரைவத ராஜாவின் மகள் ரேவதியுடன் திருமணம் நடைபெற்றது. விதர்ப நாட்டு மன்னர் பீஷ்மகன், தன் மகள் ருக்மிணியைக் கிருஷ்ணருக்குத் திருமணம் செய்து கொடுக்க விரும்பினார். ஆனால், அவரது மூத்த மகன் ‘ருக்மி’, தனது தங்கையைச் சிசுபாலனுக்குத் திருமணம் செய்விக்க விரும்பினான். ருக்மியின் பிடிவாதம் காரணமாக, மன்னர் பீஷ்மகனும் சிசுபாலனுக்குத் தன் மகளைத் திருமணம் செய்ய விரும்புவதாகச் செய்தி அனுப்பினார். ருக்மிணிதேவி நினைவு தெரிந்த நாளிலிருந்தே கிருஷ்ணரை நேசித்து வந்தார். சிசுபாலனோடு தனக்குத் திருமணம் செய்விப்பதற்கான ஏற்பாடுகள் நடைபெறுவதைக் கண்ட ருக்மிணி, எல்லாச் செய்தியையும் ஓர் அந்தணர் மூலம் துவாரகாவில் உள்ள கிருஷ்ணரிடம் அனுப்பினார். ருக்மிணிதேவியின் செய்தி பெற்ற கிருஷ்ணர் விதர்ப நாட்டிற்குப் புறப்பட்டுவிட்டார். அவருக்குப் பின்னாலேயே பலராமரும் படையோடு விதர்பத்திற்கு வந்து சேர்ந்தார்.</p>
<p class="Text">விதர்ப நாட்டில் சிசுபாலனின் திருமண விழாவில் கலந்து கொள்ள, அவனது நண்பர்களான ஜராஸந்தன், சால்வன் ஆகியோரும் வந்திருந்தனர். திருமணத்திற்கு முதல் நாள் ருக்மிணிதேவி, அன்னை பார்வதி தேவிக்குப் பூஜை செய்ய அரண்மனையிலிருந்து வெளியே சென்றார். அவர் பூஜையை முடித்துவிட்டுத் திரும்பும்பொழுது, தனது தேரை அங்கு கொண்டு சென்றார், கிருஷ்ணர். ருக்மிணிதேவியைத் தேரில் ஏற்றிக் கொண்டு துவாரகாவிற்குப் புறப்பட்டுவிட்டார். சிசுபாலன், தனது படையுடனும், தனது ஆதரவாளர்களான ஜராஸந்தன், சால்வன் ஆகியோருடனும் கிருஷ்ணரைத் தடுக்கச் சென்றபோது, பலராமருடனும் யாதவப் படையுடனும் போர் புரிய வேண்டியிருந்தது. கடைசியில் அவர்கள் அனைவரும் தோற்று, தத்தம் நாட்டிற்குத் திரும்பிச் சென்றனர். பகவான் கிருஷ்ணர் ருக்மிணியுடன் துவாரகாவிற்கு வந்தார். அங்கு அவருக்கும் ருக்மிணிதேவிக்கும் முறைப்படி திருமணம் நடைபெற்றது. ருக்மிணிதேவியைத் தவிர, சத்தியபாமா, ஜாம்பவதி, சத்தியா, பத்ரா, மித்ரவிந்தா, காலிந்தி மற்றும் லட்சுமணா என்னும் ஏழு அரசிகளையும் கிருஷ்ணர் மணந்து கொண்டார். எனவே, கிருஷ்ணரின் மனைவிகள் எண்மர் ஆயினர்.</p>
<p class="Text">பூமிதேவியின் ஒரு மகன் ‘நரகாசுரன்’. பூமியின் புதல்வனானதால், அவனை ‘பௌமாசுரன்’ என்றும் கூறுவார்கள். அவன் மிகவும் தீய அரக்கன். அவன் ஏராளமான மன்னர்களைத் தோற்கடித்து, அவர்களுடைய பெண்களைக் கவர்ந்து சென்று, தனது நாட்டில் சிறை வைத்திருந்தான். ஒரு லட்சம் பெண்கள் சேர்ந்ததும், அவர்களை ஒன்றாகத் திருமணம் செய்து கொள்ள விரும்பினான். தேவர்களின் தாயான அதிதியின் குண்டலங்களையும், வருணனின் குடையையும்கூட அவன் பிடுங்கிக் கொண்டான்.</p>
<p class="Text">தேவராஜன் இந்திரன், பகவான் கிருஷ்ணரிடம் அக்கொடிய அசுரனை மாய்க்கும்படி வேண்டிக் கொண்டார். ஏனெனில், அந்த நரகாசுரனின் தலைநகரம் மிகவும் பாதுகாப்பாக அமைக்கப்பட்டிருந்தது. அவனும் யாராலும் வெல்ல முடியாத பலசாலியாக இருந்ததால், அவனிடம் போர் புரிவது தேவர்களுக்கும்கூடக் கடினமானதாக இருந்தது. அந்த நகரம் மலைகளுக்கு நடுவில் இருந்தது. அதில் தானாகவே செயல்படவல்ல ஆயுத வளையங்கள் இருந்தன. சுவரைப் போலச் சுற்றிவரக் கூடிய அக்னி வளையங்களும், அதே போன்ற நீர் வளையங்களும் இருந்தன. ‘முர—பாசம்’ எனும் பெயருள்ள இரும்பு முள்ளாலான பயங்கர வளையமும் இருந்தது. இந்த வளையங்களுக்கு அப்பால் நீர் நிரம்பிய மிகப்பெரிய அகழி இருந்தது.</p>
<p class="Text">தேவர்களின் வேண்டுதலின்படி பகவான் கிருஷ்ணர், சத்தியபாமாவுடன் கருடன் மீதேறி, நரகாசுரனின் தலைநகருக்கு வந்தார். அவர் கதையினால் மலைகளை உடைத்து வழி அமைத்துக் கொண்டார். தனது சுதர்சன சக்கரத்தின் மூலம் ஆயுத வளையங்களையும், அக்னிப் படைகளையும், நீர்ச்சுழல்களையும், முர—பாசத்தையும் அழித்தார். நரகாசுரனையும் அவனது படைவீரர்களையும் கிருஷ்ணர் போரில் கொன்றார். அரசகுமாரிகளைச் சிறையிலிருந்து விடுவித்தார். அவர்கள் பதினாறாயிரத்து நூறு பெண்களாவர். அந்த நாட்களில் ஓர் அசுரனின் சிறையில் இருந்த பெண்களை, அவர்களது தாய்—தந்தையர்கூட தங்களிடம் மீண்டும் சேர்ப்பது இல்லை. அவர்களை யாரும் திருமணம் செய்யவும் முன் வருவதில்லை. பகவான் கிருஷ்ணர் அருள் வடிவினர்; அனாதைகளின் நாதர். அவர் கருணைகூர்ந்து அந்த அரசகுமாரிகளைத் தன்னுடைய மனைவியராக்கிக் கொண்டார்.</p>
<p class="Text para-style-override-7">நரகாசுரனைக் கொன்றபின் பகவான் கிருஷ்ணர் சத்தியபாமாவுடன் தேவமாதா அதிதியின் குண்டலங்களை அளிக்க சுவர்க்கம் சென்றார். சுவர்க்கத்திலிருந்து திரும்பும்போது சத்தியபாமா கேட்டதால், கிருஷ்ணர் பாரிஜாத மரத்தைப் பெயர்த்து, கருடனின் முதுகின் மீது வைத்துக் கொண்டார். பாரிஜாதம் சுவர்க்கத்துத் தோட்டத்தின் மிகச்சிறந்த மரம். அதன் மலர்கள் இந்திராணிக்கு மிகவும் விருப்பமானவையாய் இருந்தன. ஆகவே, இந்திரன் தேவர்களோடு கிருஷ்ணருடன் போரிட வந்தார். ஆனால், சிறிது நேரத்திலேயே கிருஷ்ணர் அவர்களைத் தோற்கடித்தார். கிருஷ்ணர், துவாரகா திரும்பியதும் பாரிஜாத மரத்தைச் சத்தியபாமாவின் வீட்டு முற்றத்தில் வைத்துவிட்டார்.<span></span></p>


<p class="Page-Break"> </p>
<p class="Heading" id="toc_marker-18">16. கிருஷ்ண—பலராமர்களின் பராக்கிரமம்</p>
<p class="Text">பிரகலாதனுடைய கொள்ளுப்பேரனும், அசுர மன்னன் பலியினுடைய மகனுமான ‘பாணாசுரன்’ மிகுந்த வலிமையுள்ளவன். அவனுக்கு ஆயிரம் கைகள் உண்டு. அவன், சிவபிரானைத் தனது பூஜையால் மகிழ்வித்தவன். சிவபிரானே அவனுடைய தலைநகரைப் பாதுகாத்து வந்தார். பாணாசுரனின் மகளான ஊஷா, கிருஷ்ணரின் பேரனான அநிருத்தனைக் கனவில் கண்டாள். அவள் மனத்திற்குள் அவனையே தனது கணவனாக வரித்துக் கொண்டுவிட்டாள். ஊஷா கூறியதால், அவளுடைய தோழி ஒருத்தி, தன்னுடைய யோகக் கலையின் ஆற்றலால் இரவு தூங்கிக் கொண்டிருந்த அநிருத்தனை, துவாரகாவிலிருந்து தூக்கிக் கொண்டு வந்துவிட்டாள். தனது மகளின் அந்தப்புரத்தில் அநிருத்தன் இருக்கிறான் என்ற விவரத்தை அறிந்த பாணாசுரன், அவனைப் பிடித்துச் சிறைச்சாலையில் அடைத்துவிட்டான். தேவரிஷி நாரதரின் மூலம் அநிருத்தன் சிறைப்பட்ட செய்தியை அறிந்த கிருஷ்ண—பலராமர்கள் யாதவப் படையுடன் வந்தனர். பாணாசுரனுக்கும் கிருஷ்ணருக்கும் போர் நடைபெறத் தொடங்கியது. சிவபிரானும் தன் பக்தன் பாணாசுரனின் பக்கம் போர்புரிய, தன்னுடைய பூத—பிரேதங்களுடன் வந்துவிட்டார். கிருஷ்ணர் பூத—பிரேதங்களைப் பாணங்களால் அடித்து விரட்டிவிட்டார். பின்பு அவர் விட்ட ஓர் அம்பின் சக்தியினால் சிவபிரானுக்குத் தூக்கம் வந்துவிட்டது. விழித்ததும் சிவபிரான், ‘தன் பக்தன் பாணாசுரனின் உயிரைப் பறிக்க வேண்டாம்’ என்று கேட்டுக் கொண்டதற்கிணங்க, கிருஷ்ணர் பாணாசுரனின் ஆயிரம் கைகளில் நான்கு மட்டுமே மீதி இருக்கும்படி செய்தார். பாணாசுரன், கிருஷ்ணரிடம் தன்னுடைய குற்றத்திற்காக மன்னிப்பு கேட்டதுடன், தன் மகள் ஊஷாவை அநிருத்தனுக்குத் திருமணம் செய்தும் கொடுத்தான்.</p>
<p class="Text">கிருஷ்ணரின் மகன் ‘ஸாம்பன்’ துரியோதனனுடைய மகள் லட்சுமணாவை, அவளது சுயம்வரத்தின் போது தூக்கி வந்து தன்னுடைய தேரில் வைத்துக் கொண்டான். அந்தக் காலத்தில் பலசாலியான அரசகுமாரன், இவ்விதம் அரசகுமாரியைத் திருமணம் செய்து கொள்வது தவறாகக் கருதப்பட்டதில்லை. ஆனால் துரியோதனன், கர்ணன் ஆகியோருக்கு ஸாம்பன் செய்த இந்தச் செயல் பிடிக்கவில்லை. அவர்கள் எல்லோரும் சேர்ந்து தனியாக இருந்த ஸாம்பனைத் தோற்கடித்துப் பிடித்துவிட்டனர். இந்தச் செய்தி துவாரகாவை அடைந்தபோது, துரியோதனனுக்கு அறிவுரை கூற, பலராமர் அஸ்தினாபுரத்திற்கு வந்தார். துஷ்டனான துரியோதனன் பலராமரின் பேச்சைக் கேட்காதது மட்டுமின்றி, அவரிடம் கடுமையான வார்த்தைகளைக் கூறினான். அதனால், பலராமருக்குக் கோபம் வந்துவிட்டது. அவர், தன்னுடைய ஆயுதமான கலப்பையின் நுனியால் அஸ்தினாபுர நகரம் முழுவதையும் இழுத்து யமுனையில் தள்ள முயன்றார். நகர மாளிகைகள் ஆடவும் விழவும் தொடங்கவே, துரியோதனன், கர்ணன் ஆகியோர் பயந்து, பலராமரைச் சரணடைந்து மன்னிப்பு கேட்டனர். துரியோதனன், தன்னுடைய மகளை ஸாம்பனுக்கே விவாகம் செய்து வைத்தான்.</p>
<p class="Text">பலராமர், ஒரு முறை தந்தை நந்தபாபா, அன்னை யசோதா மற்றும் தனது அன்பான ஆயர்கள் ஆகியோரைச் சந்திப்பதற்காகப் பிருந்தாவனத்திற்குச் சென்றிருந்தார். பிருந்தாவனத்தில் ஒரு நாள் நீராடுவதற்காக, அவர் யமுனையை அழைத்தார். அழைத்ததும் யமுனை வராததால் சர்வ சக்திமானான பலராமர், தனது கலப்பையினால் யமுனையின் பிரவாகத்தையே தன்னிடம் இழுத்துவிட்டார்.</p>
<p class="Text">காசிக்கு அருகே ஒரு சிறிய தேசம் இருந்தது. அதனுடைய அரசனின் பெயர் ‘பௌண்ட்ரகன்’ என்பதாகும். அவன் காசி மன்னனோடு தோழமையுடையவன். அவன் தன் இரு கைகளைத் தவிர, மரத்தாலான இரு கைகளையும் இணைத்துக் கொண்டு ‘தானே வாசுதேவன்’ என்று கூறி வந்தான். ஒருசமயம் பலராமர், துவாரகையிலிருந்து பிருந்தாவனத்திற்குச் சென்றிருந்தபோது, பௌண்ட்ரகன் கிருஷ்ணரிடம் தூதன் மூலம், “நான்தான் பகவானின் அவதாரம். ஆகையினால் நீ, உன்னை வாசுதேவன் என்று கூறிக் கொள்ளாதே. அல்லது என்னோடு போருக்கு வா” என்று கூறி அனுப்பினான். கிருஷ்ணர் தேரில் அமர்ந்து தனியாகவே போருக்குச் சென்றார். போரில் அவர் பௌண்ட்ரகனையும், அவனது நண்பன் காசிராஜனையும் படைகளோடு கொன்றுவிட்டார். காசி மன்னனின் தலை கிருஷ்ணரின் பாணத்தால் அறுபட்டு, காசியில் சென்று விழுந்தது. அந்தத் தலையைக் கண்ட காசி ராஜகுமாரன் ‘ஸுதக்ஷிணனு’க்கு மிகுந்த கோபம் உண்டாயிற்று. அவன் கிருஷ்ணரைப் பழி வாங்குவதற்காக, ஒரு யாகம் செய்து ‘க்ருத்யை’ எனும் அரக்கியைத் தோற்றுவித்தான். அந்த க்ருத்யா, தீயின் உருவெடுத்து துவாரகையை எரிக்கப் புறப்பட்டுப் போய் சேர்ந்தது. ஆனால், கிருஷ்ணரின் சக்கரம் அதை அடித்து விரட்டவே, அது பயந்து ஓடி காசிக்குத் திரும்பியது. அது, தன்னை ஏவி விட்ட காசி ராஜகுமாரன் ஸுதக்ஷிணனையே எரித்துவிட்டது.</p>
<p class="Text">திரேதா யுகத்தில் பகவான் இராமரின் வானரப் படையில் ‘துவிவிதன்’ என்னும் பெயருடைய ஒரு வானரம் இருந்தது. ஆனால், பின்னால் அரக்கர்களின் உறவினால், அது ராட்சஸ சுபாவத்தை அடைந்தது. யார் எத்தகைய மக்களின் சேர்க்கையில் வசிக்கிறார்களோ, அப்படியே ஆகிவிடுகிறார்கள். அதனால், துவிவித வானரம் மக்களுக்குத் துன்பம் தரத் தொடங்கியது. அது தோட்டங்களைப் பாழாக்குவதும், கிராமங்களுக்குத் தீயிடுவதும், கடல் நீரைப் பொழிந்து கரையிலுள்ள கிராமங்களை அடித்துச் செல்ல விடுவதுமாக இருந்தது. பிருந்தாவனத்திலிருந்து திரும்பிய பலராமர், துவாரகையில் ‘ரைவதகம்’ என்னும் மலையிலிருந்த ஒரு நீர்நிலையில் ஒரு நாள் நீராடிக் கொண்டிருந்தார். அந்தத் துஷ்ட வானரம் அங்கு வந்தது. அது பலராமர் கரையில் வைத்திருந்த ஆடைகளைக் கிழித்துவிட்டது. பலராமர் முதலில் கல்லெறிந்து, அதைப் பயமுறுத்த விரும்பினார். ஆனால், துஷ்ட துவிவிதன் ஒரு மரத்தையே பெயர்த்து வந்து, பலராமரைக் கொல்லப் பாய்ந்தது. அதனால், துவிவிதனுக்கும் பலராமருக்கும் போர் மூண்டது. பலராமர், எல்லோருக்கும் துன்பம் விளைவித்த அந்த துஷ்ட துவிவிதனைக் கொன்றொழித்தார்.</p>
<p class="Text">ஒருமுறை தேவரிஷி நாரதர் துவாரகைக்கு வந்தார். அவர், தருமராஜர் யுதிஷ்டிரர் ‘ராஜசூய யாகம்’ செய்ய விரும்புவதாகத் தெரிவித்தார். பூமியிலுள்ள எல்லா மன்னர் களையும் வென்று, யார் ராஜசூய யாகம் செய்கிறார்களோ, அவரே ‘சக்கரவர்த்தி’ என்று அழைக்கப்படுகிறார். பாண்டவர்கள், பகவானான கிருஷ்ணரின் சிறந்த பக்தர்கள். பாண்டவர்களின் தாய் குந்திதேவி கிருஷ்ணரின் அத்தை ஆவார். ஆகையினால், யுதிஷ்டிரருடைய யாகச் செய்தி கிடைத்ததும் கிருஷ்ணர், தனது அரசியர்களுடனும் புதல்வர்களுடனும் மிகப் பெரிய சேனையுடனும் பாண்டவர்களின் தலைநகரமான ‘இந்திரபிரஸ்தம்’ சென்றார். யுதிஷ்டிரர் மிகுந்த மரியாதையோடு கிருஷ்ணரை வரவேற்றார்.</p>
<p class="Text">கிருஷ்ணரின் கட்டளைப்படி அர்ஜுனன், பீமன், நகுலன், சகதேவன் ஆகிய நால்வரும் நான்கு திசைகளுக்குச் சென்றனர். அவர்கள் எல்லா மன்னர்களையும் வென்றனர். ஆனால், மகத மன்னன் ஜராஸந்தனை வெல்ல முடியவில்லை. ஜராஸந்தன் வலிமை மிக்கவன். அவன் பல மன்னர்களை வென்று, தன் நகரில் சிறைப்படுத்தி இருந்தான். அவர்களைக் கொன்றுவிட விரும்பினான். கதியில்லாத அந்த மன்னர்களின் உயிரைக் காப்பாற்றுவதற்காக கிருஷ்ணர், பீமசேனனுடனும் அர்ஜுனனுடனும் மகத நாட்டிற்குச் சென்றார். அங்கு பீமசேனன், ஜராஸந்தனைத் தனியாக ‘கதா யுத்தம்’ செய்ய வலுவில் அழைத்தார். ஜராஸந்தனும் பீமசேனனும் போரிட்டனர். கடைசியில் பீமசேனன் ஜராஸந்தனைப் பூமியில் அறைந்து, அவனது இரண்டு கால்களைப் பற்றி, உடலைப் பாதியாகக் கிழித்தெறிந்தார். ஜராஸந்தன் இறந்த பிறகு அவனுடைய மகன் சகதேவனை, கிருஷ்ணர் மகத மன்னனாக்கினார். ஜராஸந்தனின் சிறையிலிருந்த மன்னர்களை விடுவித்தார். அவர் அங்கிருந்து பீமார்ஜுனர்களுடன் இந்திரபிரஸ்தத்திற்குத் திரும்பி வந்தார்.</p>
<p class="Text">தருமராஜர் யுதிஷ்டிரரின் ராஜசூய யாகம் துவங்கியபோது, அதில் மன்னர்கள் அனைவருக்கும் தனித்தனியான பணி ஒதுக்கப்பட்டது. யார் மிகப் பெரியவர்களோ (மகானோ), அவர் மிகச்சிறிய பணியையும் சேவையாகச் செய்யத் தயங்குவதில்லை. பகவான் கிருஷ்ணர், அந்த யாகத்திற்கு வந்த விருந்தினரின் கால்களைக் கழுவும் பணியை ஏற்றுக் கொண்டார். யாகத்திற்கு வந்தவர்களை உபசரித்து வரவேற்பது வழக்கம். யார் எல்லோரிலும் உயர்ந்தவரோ, அவரை முதலில் கௌரவிக்க வேண்டும். அந்த யாகத்திற்கு மிக உயர்ந்த தேவர்களும் முனிவர்களும் மன்னர்களும் வந்திருந்தனர். ‘எல்லோரிலும் பெரியவர் கிருஷ்ணர்தான்’ என்று சகதேவன் கூறிய கருத்தை அனைவரும் ஒப்புக் கொண்டனர். யுதிஷ்டிரர் எல்லோருக்கும் முன்பு கிருஷ்ணருக்குப் பூஜை செய்தார்.</p>
<p class="Text">அங்கு சிசுபாலனும் இருந்தான். சிசுபாலன் பிறந்ததிலிருந்தே கிருஷ்ணரிடம் பகைமை பாராட்டி வந்தான். கிருஷ்ணருக்கு அளிக்கப்பட்ட முதல் மரியாதையை அவனால் பொறுத்துக் கொள்ள முடியவில்லை. அவன் எழுந்து எல்லோர் முன்னிலையிலும் கிருஷ்ணரை வசை பாடத் தொடங்கினான். முதலில் கிருஷ்ணர், அவனது வசைகளைப் பொறுத்துக் கொண்டேயிருந்தார். ஆனால், மேலும் அதிகமாக உளறிக் கொண்டே அவன், தன்னைக் கொல்வதற்காக வாளை உருவிக் கொண்டு பாயவே, கிருஷ்ணர் தன்னுடைய சக்கரத்தால் அவனது தலையை வெட்டித் தள்ளினார்.</p>
<p class="Text">சால்வன், சிசுபாலனின் தோழர்களில் ஒருவன். அவன் தவம் புரிந்து சிவபெருமானை மகிழ்வித்தவன். சிவபிரானின் ஆணைப்படி மயன் என்னும் தானவன், சால்வனுக்கு ஆகாயத்திலும் நீரிலும் பூமியிலும் செல்லத்தக்கதான ஒரு விமானத்தைச் செய்து கொடுத்திருந்தான். சிசுபாலன் கொல்லப்பட்ட பிறகு, சால்வன் பெரும்படையுடன் அந்த விமானத்தில் ஏறி, துவாரகையின் மீது படையெடுத்தான். அச்சமயம் கிருஷ்ணர் இந்திரபிரஸ்தத்திலிருந்து திரும்பவில்லை. கிருஷ்ணரின் மூத்த புதல்வன் பிரத்யும்னனுடன் சால்வன் போரிட்டான். போர் நடந்து கொண்டிருக்கும் போதே கிருஷ்ணரும் இந்திரபிரஸ்தத்திலிருந்து வந்துவிட்டார். பகவான் கிருஷ்ணர், தன்னுடைய கதையினால் சால்வனுடைய விமானத்தைத் தூள்தூளாக்கிவிட்டார்; சக்கரத்தால் சால்வனுடைய தலையை அறுத்துவிட்டார்.</p>
<p class="Text para-style-override-7">சால்வனுடைய நண்பன் ‘தந்தவக்த்ரன்’ மலை போன்ற பெரும் உடலும், மிகுந்த பலமும் பொருந்தியவன். சால்வன் இறந்ததுமே அவனும் கதையை எடுத்துக் கொண்டு கிருஷ்ணரிடம் போர்புரிய வந்தான். வந்ததுமே தந்தவக்த்ரன் கிருஷ்ணரின் மார்பில் கதையால் அடித்தான். அவனது கதை தாக்கியும்கூட கிருஷ்ணர் சிறிதும் அசையவில்லை. ஆனால், கிருஷ்ணர் தந்தவக்த்ரனின் மார்பில் கதையால் அடித்ததும், அவனது மார்பு பிளந்துவிட்டது. அவன் வாயில் குருதி கொப்பளிக்க விழுந்து இறந்துவிட்டான். பின்பு, தந்தவக்த்ரனின் சகோதரன் ‘விதூரதன்’ கிருஷ்ணருடன் போர்புரிய வந்தான். அவனும் கிருஷ்ணரால் கொல்லப்பட்டான். இவ்விதம் உலகிலுள்ள தருமாத்மாக்களுக்குத் துன்பம் விளைவித்து வந்த துஷ்டர்களைக் கொன்று, கிருஷ்ணர் பூமி பாரத்தைப் போக்கினார்.<span></span></p>


<p class="Page-Break"> </p>
<p class="Heading" id="toc_marker-19">17. திரௌபதிக்கு அருள்புரிதல்</p>
<p class="Text">பகவான் ஸ்ரீகிருஷ்ணரே ‘காண்டவம்’ என்னும் பெயருள்ள காட்டை அர்ஜுனனுக்கு உதவியாக இருந்து எரிக்கச் செய்தார். அந்தக் காட்டில் அச்சமயம் ‘மயன்’ எனும் தானவன் வாழ்ந்து வந்தான். கிருஷ்ணர், தானவன் மயனுடைய உயிரைக் காப்பாற்றினார். அதனால், அவன் கிருஷ்ணருடைய ஆணையின்படி பாண்டவர்களுக்கு ஒரு விசித்திரமான சபா மண்டபத்தை நிர்மாணித்துக் கொடுத்தான். இந்தச் சபா மண்டபம் மிகவும் அழகாக இருந்ததுடன், அதில் நீர் இருக்குமிடம் காய்ந்த பூமியாகவும், காய்ந்த இடம் நீருள்ளது போலவும் தென்பட்டன. ராஜசூய யாகத்தின் போது துரியோதனனும் தன் தம்பிகளுடன் வந்திருந்தான். யாகம் முடிந்த பிறகு ஒரு நாள் அவன் மயன் அமைத்த சபா மண்டபத்திற்கு வந்தான். காய்ந்த பூமி என்று நினைத்து நடக்க முயன்ற போது, நீர் நிறைந்த குண்டத்தில் விழுந்துவிட்டான். துரியோதனன் நீரில் விழுந்ததைக் கண்ட பீமசேனனும், ராணி திரௌபதியும் சிரித்தனர். ஒருவருடைய தவற்றுக்குச் சிரிப்பது நல்லதல்ல. இதனால் சிலசமயம் பெருத்த பகை உண்டாகிவிடுகிறது. துரியோதனன், பீமன் சிரித்ததால் கோபம் நிறைந்தவனாய் அங்கிருந்து சென்றுவிட்டான். இந்தச் சிரிப்பு, எதிர்காலத்தில் மகாபாரதப் போருக்கே காரணமாக அமைந்துவிட்டது.</p>
<p class="Text">தன்னைக் கேலி செய்ததற்காகப் பாண்டவர்களைப் பழிவாங்க வேண்டுமென்று துரியோதனன் திட்டமிட்டான். கபடமாக சூதாடுவதற்காக யுதிஷ்டிரருக்கு அழைப்பு விடுத்தான். சூதாடுதல் மிகவும் கெட்ட குணமாகும். சூதாட்ட சுழற்சியில் மனிதன் சர்வ நாசமாகி விடுகிறான். யுதிஷ்டிரர், சூதாட்டத்தில் தனது அரசு முழுவதையும் செல்வத்தையும் தன்னையும் தன் சகோதரர்களையும்கூட பணயம் வைத்துத் தோற்றுவிட்டார். சூதாட்ட போதையினால் அவர், தன் ராணி திரௌபதியையும் பணயம் வைத்துத் தோற்றுவிட்டார். கொடியவனான துரியோதனன் அவையோர் நிறைந்த சபைக்கு திரௌபதியை அழைக்கச் செய்தான். துரியோதனனின் தம்பி துச்சாதனன், திரௌபதியின் தலைமுடியைப் பற்றிச் சபைக்கு இழுத்து வந்தான். பின்பு, துரியோதனன் கூறியதால் அந்தப் பாண்டவ பட்டத்தரசியை எல்லோருக்கும் முன்னால் மானப்பங்கப்படுத்த, அவரது புடவையை இழுக்கத் தொடங்கினான். </p>
<p class="Text">பாண்டவர்கள் சூதில் தோற்றிருந்தனர். அவர்களால் எதிர்த்துப் பேச முடியவில்லை. துச்சாதனனுக்கு அறுபதினாயிரம் யானை பலமிருந்தது. பாவம் திரௌபதி! அவனிடமிருந்து துருபத புத்திரி, தன் மானத்தை எவ்வாறு காத்துக் கொள்ள முடியும்? துரியோதனனிடம் இருந்த பயத்தால் மற்ற எவரும் பேசவேயில்லை. துச்சாதனனை யாரும் தடுக்காததைக் கண்ட திரௌபதி கவலையடைந்து பகவான் கிருஷ்ணரை அழைத்தார். துன்பத்தால் பீடிக்கப்பட்டு பகவானை யார் அழைத்தாலும் பகவான் கிருஷ்ணர் நிச்சயம் அவரைக் காப்பாற்றுகிறார். யாரும் அங்கு கிருஷ்ணர் வந்தததைப் பார்க்கவில்லை. ஆனால், பகவானின் விருப்பப்படி திரௌபதியின் புடவை வளர்ந்து கொண்டே சென்றது. துச்சாதனன் புடவையை இழுக்க இழுக்க, அது பல வண்ணப் புடவைகளாகத் தோன்றிக் கொண்டே இருந்தது. சபையில் மலைபோல் புடவை குவிந்துவிட்டது. துச்சாதனன் வியர்வையால் நனைந்துவிட்டான். அவனது கைகள் களைத்துவிட்டன. ஆனால், திரௌபதியின் புடவை அப்படியே இருந்து வந்தது. துச்சாதனன் மிகவும் களைத்துச் சேலையைப் பறிப்பதை விட்டுவிட நேர்ந்தது. துரியோதனனின் தந்தை மன்னர் திருதராஷ்டிரர், பாண்டவர்கள் சூதில் இழந்த அரசைத் திரும்ப அளித்தார். ஆனால், துரியோதனன் மறுபடியும் சூதாடும்படி கூறினான். இம்முறை தோற்றவர்கள் பன்னிரண்டு ஆண்டுகள் வனவாசமும், மேலும் ஓராண்டு மறைந்து வாழவும் வேண்டும் என்று நிபந்தனை வைக்கப்பட்டது. யுதிஷ்டிரர் மறுபடியும் சூதில் தோற்றார். எனவே அவர், தன் தம்பிகளுடனும் திரௌபதியுடனும் காட்டிற்குச் செல்ல வேண்டியதாயிற்று.</p>
<p class="Text">கொடிய குணங்கொண்ட துரியோதனன், காட்டிலும் பாண்டவர்களுக்கு ஓயாமல் துன்பம் தரும் உபாயங்களையே செய்து வந்தான். ஒரு முறை துர்வாச முனிவர் துரியோதனனின் மாளிகைக்கு வந்தார். துரியோதனன், முனிவருக்கு நன்கு சேவை செய்து, அவரை மகிழ்வித்தான். மகிழ்ச்சியடைந்த துர்வாச முனிவர் வரம் கேட்குமாறு கூறியதும் அவன், “தாங்கள் தங்களுடைய சிஷ்யர்களுடன் காட்டில் யுதிஷ்டிரர் இருக்குமிடம் சென்று ஒருநாள் உணவருந்த வேண்டும். ஆனால், மகாராணி திரௌபதி பிற்பகல் உணவு உண்டுமுடித்த பின்னரே, தாங்கள் செல்ல வேண்டும்” என்று கேட்டான். துர்வாசர் இந்த ‘பிற்பகல் உணவு’ வேண்டுகோளை ஒப்புக் கொண்டார்.</p>
<p class="Text">தருமராஜரான யுதிஷ்டிரர் தவம் செய்து சூரியநாராயணனை மகிழ்வித்திருந்தார். சூரியநாராயணன் அவருக்கு ஒரு பாத்திரம் அளித்திருந்தார். காலையில் திரௌபதி, அந்தப் பாத்திரத்தில் சிறிது கீரை செய்தால் போதும். அவர் அதிலிருந்து எவ்வளவு உணவுப் பண்டம் எடுத்தாலும் அது குறையாது, பாத்திரம் நிறைந்தே இருக்கும். ஆனால் கடைசியாக, திரௌபதி உணவு உண்டு முடித்தபின் பாத்திரத்தில் எதுவும் இருக்காது. துரியோதனன் இந்த விஷயத்தை அறிவான். அதனாலேயே அவன் துர்வாச முனிவரை திரௌபதி உணவு உண்டு முடித்த பிறகு யுதிஷ்டிரரிடம் செல்லுமாறு கூறியிருந்தான். துர்வாசர் மிகுந்த கோபக்காரர். அவருடன் பத்தாயிரம் சீடர்கள் கூடவே இருந்தனர். பாண்டவர்கள் துர்வாசருக்கும், அவருடைய சீடர்களுக்கும் உணவு அளிக்க முடியாது. அதனால் கோபம் அடைந்த முனிவர் துர்வாசர், ‘பாண்டவர்களுக்குச் சாபம் கொடுத்துச் சாம்பலாக்கிவிடுவார்’ என்று துரியோதனன் நினைத்தான்.</p>
<p class="Text para-style-override-7">ஒருநாள் துர்வாசர், தன்னுடைய சீடர்களுடன் பிற்பகலுக்குப்பின் யுதிஷ்டிரரிடம் சென்றார். அவரிடம் உணவு தயாராக வைக்குமாறு கூறிவிட்டு, நீராடுவதற்காகக் குளத்திற்குச் சென்றுவிட்டார். ஆனால், திரௌபதி உணவு உண்டு முடித்துவிட்டாராதலால், சூரியநாராயணன் அளித்த பாத்திரத்தில் உணவு ஏதுமில்லை. துர்வாசருக்கு உணவு கிடைக்காவிடில் அவர் நிச்சயம் சபித்துவிடுவார். ராணி திரௌபதி மிகவும் கவலையுற்றார். தன்னைக் காப்பாற்றுமாறு பகவான் கிருஷ்ணரைக் கூவியழைத்தார். கிருஷ்ணர், திரௌபதி அழைத்த உடனே அங்கு போய் சேர்ந்துவிட்டார். திரௌபதியிடம் உணவளிக்குமாறு கேட்டார். திரௌபதியிடம் ஏதுமில்லை. கிருஷ்ணர் அவரிடம், பாத்திரத்தைக் கேட்டு வாங்கி, அதில் ஒட்டியிருந்த ஒரு கீரைத் துணுக்கைத் தேடி எடுத்து, “இந்த இலையால் உலகம் முழுவதும் திருப்தி அடையட்டும்” என்று கூறித் தன் வாயில் போட்டுக் கொண்டார். கிருஷ்ணர், தன் வாயில் கீரையைப் போட்டுக் கொண்ட உடனேயே குளத்தில் நீராடிக் கொண்டிருந்த துர்வாசருக்கும், அவருடைய சிஷ்யர்களுக்கும் வயிறு நிறைந்து பெருத்துவிட்டது. துர்வாசர் சிஷ்யர்களிடம், “பாண்டவர்கள் பகவானுடைய பக்தர்கள். அவர்கள் செய்த உணவு வீணாகிப் போனால், நமக்குச் சாபம் கொடுத்து சாம்பலாக்கி விடுவார்கள். நம்முடைய வயிறு நிரம்பிவிட்டது. இப்போதே இங்கிருந்து ஓடிவிடுவதுதான் நல்லது” என்று கூறி, தன் சிஷ்யர்களுடன் அங்கிருந்து வெகுதூரம் போய்விட்டார்.<span></span></p>


<p class="Page-Break"> </p>
<p class="Heading" id="toc_marker-20">18. பக்தர்களுக்கு அருள்புரிதல்</p>
<p class="Text">திரேதாயுகத்தில் ‘நிருகன்’ என்ற பெயருடைய ஒரு பெரிய வள்ளல் அரசனாக இருந்தார். அவர் தினந்தோறும் லட்சக்கணக்கான பசுக்களை அந்தணர்களுக்குத் தானமாக அளித்து வந்தார். ஒரு நாள் ஓர் அந்தணருடைய பசு ஓடி வந்து, மன்னர் நிருகனுடைய பசுக்களோடு கலந்துவிட்டது. மன்னர் தவறுதலாக அந்தப் பசுவை, மற்றோர் அந்தணருக்குத் தானமளித்துவிட்டார். அந்தணருடைய பசுவை எடுத்துக் கொண்ட பாவத்தால், மன்னர் நிருகன் இறந்தபிறகு பச்சோந்தியாகப் பிறவி எடுத்தார். துவாரகாவிற்கு அருகில் ஒரு வறண்ட (நீரற்ற) கிணற்றில், அவர் மிகப்பெரிய பச்சோந்தியாகக் கிடந்தார். ஒரு நாள் துவாரகையைச் சேர்ந்த சிறுவர்கள் சிலர் விளையாடிக் கொண்டே, அந்தக் கிணற்றுக்கு அருகில் வந்தார்கள். வறண்ட கிணற்றில் மிகப் பெரியதான பச்சோந்தி ஒன்று விழுந்திருப்பதைக் கண்ட அந்தச் சிறுவர்கள் கருணைகூர்ந்து அதை வெளியே கொண்டுவர முயன்றனர். பச்சோந்தியைச் சிறுவர்களால் வெளியே கொண்டுவர முடியாமற்போகவே, அவர்கள் கிருஷ்ணரிடம் ஓடி வந்தனர். பகவான் கிருஷ்ணர் அங்கு வந்தார். அவர் ஒரு கையாலேயே அந்தப் பச்சோந்தியை வெளியே எடுத்துவிட்டார். பகவானின் கைப்பட்டதால் நிருகனின் பாவமனைத்தும் நசித்துப் போயின. அவர் பச்சோந்தி உடலிலிருந்து விடுதலை பெற்று, தேவ வடிவம் கொண்டு பகவானைத் துதித்தபடி மேலுலகத்திற்குச் சென்றுவிட்டார்.</p>
<p class="Text">கிருஷ்ணர் அவந்திகாபுரியில் உள்ள சாந்தீபனீ முனிவரிடம் கல்வி பயின்றபோது, அவருடன் சுதாமா என்னும் பெயருடைய ஓர் அந்தணரும் கல்வி பயின்று வந்தார். கல்வி பயின்று முடிந்தபின் சுதாமா, தன் வீட்டிற்குச் சென்றார்; திருமணம் செய்து கொண்டார். சுதாமா இரவும் பகலும் பகவானைப் பூஜித்து வந்தார். அவர் மிகவும் ஏழை. இருப்பினும் யாரிடமும் எதையும் கேட்க மாட்டார். கேட்காமல் யாராவது ஏதேனும் அளித்தார்களேயானால், அதைக் கொண்டு குடும்பத்தின் நிர்வாகம் நடந்து வந்தது. அவரது வீட்டில் கந்தல் துணிகளும், உடைந்த பாத்திரங்களும், கிழிந்த பாய்களுமே இருந்தன. அவருடைய மனைவி சுசீலா மிகவும் பதிவிரதை. அவர் சுதாமாவிற்கு உணவளித்துவிட்டு, தான் பட்டினியாக இருந்துவிடுவார். ஆனால், சுதாமாவிற்குக்கூட உணவளிக்க ஏதும் கிடைக்காமல் போனால், அன்று அவர் மிகுந்த துயரமடைவார். அதனாலேயே அவர் அடிக்கடி சுதாமாவிடம் கிருஷ்ணரைக் காண துவாரகைக்குச் செல்லுமாறு கூறி வந்தார். மனைவி அடிக்கடி கூறியதால் ஒரு நாள் கிழிந்த பழைய துணியில், மற்ற வீடுகளில் கேட்டுப் பெற்ற நான்கு பிடி அவலை முடிந்து கொண்டு சுதாமா துவாரகைக்குச் சென்றார்.</p>
<p class="Text">சுதாமா, கிருஷ்ணருடைய மாளிகையை அடைந்தார். கிருஷ்ணர், அவரைக் கண்டதுமே ஓடிவந்து மார்போடு அணைத்துக் கொண்டார். கிருஷ்ணர், அவரைத் தன்னுடைய சொந்தக் கட்டிலில் உட்கார வைத்தார்; தன் கைகளால் சுதாமாவின் கால்களைக் கழுவினார். துவாரகையின் செல்வ வளத்தைக் கண்ட சுதாமாவிற்கு, தான் கொண்டு வந்த அவலைக் கிருஷ்ணருக்குக் கொடுக்க துணிவு ஏற்படவில்லை. ஆனால், பகவான் மிகவும் விலையுயர்ந்த பொருட்களையா விரும்புகிறார்? அவர் அன்பையல்லவா பார்க்கிறார்? கிருஷ்ணர், தானாகவே சுதாமாவின் அவல் முடிச்சை எடுத்துக் கொண்டார். அதிலிருந்து ஒரு பிடி அவலைச் சாப்பிட்டுவிட்டார். பகவான் ஒரு பிடி அவலை உண்டதுமே, சுதாமாவிற்கு இகலோக—பரலோக செல்வம் அனைத்தும் கிடைத்துவிட்டது.</p>
<p class="Text">‘விசுவகர்மா’ எனும் தேவர், பகவானுடைய விருப்பத்தை அறிந்து, சுதாமாவின் குடிசையை அரண்மனையாக்கி விட்டார். அவருடைய கிராமத்தைத் துவாரகையைப் போன்ற நகரமாக்கிவிட்டார். அங்கு செல்வம், இரத்தினங்கள், யானை, குதிரை போன்ற அனைத்தையும் வைத்து விட்டார். ஆனால், சுதாமாவிற்கு இந்த விவரம் ஏதும் தெரியாது. துவாரகையில் கிருஷ்ணர், அவரைச் சிறப்பாக உபசரித்து நன்கு மரியாதை செய்தார். ஆனால், சுதாமா வீட்டிற்குச் செல்லக் கிளம்பியபோது பொருள் ஏதும் கொடுத்தனுப்பவில்லை. சுதாமா, பகவானிடம் யாதொன்றையும் யாசிக்கவுமில்லை. பகவானும் எதுவும் கூறாமல் விடைகொடுத்து அனுப்பிவிட்டார். வீடு திரும்பிய பின்தான், அவர் நிறைய செல்வத்தை அருளியிருந்தது சுதாமாவிற்குத் தெரிந்தது. அதனால், சுதாமாவின் பக்தி மேலும் அதிகரித்துவிட்டது. அவர் முதலில் இருந்ததைவிட பகவானை அதிகம் பூஜிக்கலானார்.</p>
<p class="Text para-style-override-7">அக்காலத்தில் ‘பஹுலாச்வன்’ என்பவர் மிதிலையின் மன்னராக இருந்தார். மன்னர் பஹுலாச்வன் பகவான் கிருஷ்ணரிடம் மிகுந்த பக்தி கொண்டிருந்தார். அவரது நகரத்தில் ‘சுருததேவன்’ என்னும் பெயருடைய பகவானின் பக்தரான ஓர் ஏழை அந்தணரும் இருந்தார். அந்த இருவரின் பக்தியால் மகிழ்ச்சியுற்ற கிருஷ்ணர் மிதிலைக்குச் சென்றார். ‘பகவான் என் மீது அருள்கூர்ந்து வந்திருக்கிறார்’ என்று மன்னரும், ‘என் மீது கருணை வைத்து பகவான் வந்துள்ளார்’ என்று அந்தணரும் நினைத்தனர். இருவரும் ஒரே சமயம் பகவானிடம் தத்தம் வீட்டிற்கு வருமாறு வேண்டிக் கொண்டனர். பகவானுக்கோ பணக்காரன்—ஏழை என்ற வேறுபாடு கிடையாதே! அவருக்குத் தன் பக்தர்கள்தான் பிரியமானவர்கள். மன்னர், அந்தணர் இருவருமே பகவானின் உண்மையான பக்தர்கள். ஆகையினால், பகவான் கிருஷ்ணர் இரு உருவங்கள் எடுத்துக் கொண்டார். ஓர் உருவத்தோடு அரசனின் மாளிகைக்கும், மற்றோர் உருவத்தில் அந்தணரின் வீட்டிற்கும் சென்றார். இவ்விதம் பகவான் இருவரையும் மகிழ்வித்தார். இருவரின் வீட்டிலும் சில நாட்கள் இருந்துவிட்டுத் துவாரகைக்குத் திரும்பி வந்தார்.<span></span></p>


<p class="Page-Break"> </p>
<p class="Heading" id="toc_marker-21">19. பாண்டவர்களுக்கு உதவிபுரிதல்</p>
<p class="Text">பாண்டவர்கள் வனவாச காலத்தைக் கழித்து விட்டார்கள். ஆனால், துரியோதனன் போர் புரியாமல் பாண்டவர்களுக்கு அவர்களுடைய ராஜ்யத்தைத் திருப்பித் தரத் தயாராக இல்லை. பகவான் கிருஷ்ணர், பாண்டவர்களுடைய தூதனாக அஸ்தினாபுரத்திற்குச் சென்றார். துரியோதனன், அவரை வரவேற்கச் சிறப்பான ஏற்பாடுகளைச் செய்திருந்தான். ஆனால், பகவான் அவனுடைய மாளிகையில் தங்குவதற்கு ஒப்புக் கொள்ளவில்லை. அவர் விதுரரின் வீட்டிற்குச் சென்று தங்கினார். கிருஷ்ணர் விதுரருடைய வீட்டிற்கு வந்தபோது விதுரர் வீட்டில் இல்லை. விதுரரின் மனைவியோ பகவான் கிருஷ்ணர் தன் வீட்டிற்கு வந்ததைக் கண்டு பக்தியில் மூழ்கிப் பித்துப் பிடித்தவர் போலாகிவிட்டார். அவர், கிருஷ்ணருக்கு வாழைப்பழத்தை அளிக்க உட்கார்ந்தவர், வாழைப்பழத் தோலைக் கிருஷ்ணருக்கு அளித்துவிட்டுப் பழத்தை வீசியெறியத் தொடங்கினார். தாம் என்ன செய்து கொண்டிருக்கிறோம்? என்றே அவருக்குத் தெரியவில்லை. கிருஷ்ணரும் மிகவும் இனிப்பதாகக் கூறி, வாழைப்பழத் தோல்களையே சாப்பிட்டுக் கொண்டிருந்தார். விதுரர் வீட்டுக்கு வந்தவுடன், அபசாரம் நடந்து விட்டதைக் கண்டு திடுக்கிட்டு, தன் மனைவியைத் தடுத்தார்.</p>
<p class="Text">கிருஷ்ணர் கௌரவர்களின் அவையில் துரியோதனனிடம், ‘நீ பாண்டவர்களுடன் போரிடுவதால் உனக்குத்தான் அழிவு நேரும்’ என்பதை எடுத்துக் கூறினார். பாண்டவர்கள் ஐந்து கிராமங்களைப் பெற்றுக் கொண்டு சமாதானமாகி இருப்பார்கள். ஆனால், துரியோதனனோ போரிடுவதிலேயே குறியாக இருந்தான். அத்துடன் கிருஷ்ணரையே சிறையிலிடுவது பற்றி யோசிக்கத் தொடங்கினான். பகவான் கிருஷ்ணரை யாரால் பிடிக்க முடியும்? கிருஷ்ணர் தன்னுடைய மிகப்பெரிய (விராட் ரூபத்தை) உருவத்தைக் காட்டியதும் துரியோதனனுடைய சூழ்ச்சிச் செயல்கள் எல்லாம் மறைந்துவிட்டன. துரியோதனன் எந்த அறிவுரையையும் ஏற்றுக் கொள்பவனல்ல என்பதைக் கண்ட பகவான், பாண்டவர்களிடம் திரும்பி வந்தார்.</p>
<p class="Text">போர் நடைபெறுவது உறுதியானதும், கௌரவர்களும் பாண்டவர்களும் தங்களைச் சார்ந்த மன்னர்களிடம் போரில் தங்களுக்கு உதவிபுரிய அழைக்கலாயினர். ஸ்ரீகிருஷ்ணரிடம் உதவி கேட்பதற்காக, துரியோதனனும் அர்ஜுனனும் ஒரே சமயத்தில் துவாரகையை அடைந்தனர். ஸ்ரீகிருஷ்ணர் அவர்கள் வந்து சேர்ந்த நேரத்தில் தூங்கிக் கொண்டிருந்தார். துரியோதனன் சிறிது முன்னால் போய்ச் சேர்ந்தான்; அவரது தலைப்பக்கம் ஒரு மேடையில் உட்கார்ந்து கொண்டான். அர்ஜுனன் பின்னால் சென்றார்; பகவானுடைய காலருகே கைகூப்பியவாறு நின்று கொண்டிருந்தார். கிருஷ்ணர் எழுந்தவுடன் முதலில் அர்ஜுனனைப் பார்த்தார். துரியோதனன் முதலில் வந்தான். ஆனால், கிருஷ்ணரின் பார்வைக்கு அர்ஜுனனே முதலில் தென்பட்டார். ஆகையினால் பகவான் அர்ஜுனனைப் பார்த்து, “ஒருபுறம் என்னுடைய பதினான்கு கோடி போர் வீரர்கள் இருப்பார்கள்; போர் புரிவார்கள். மற்றொருபுறம் நான் மட்டுமே இருப்பேன்; ஆனால், நான் ஆயுதம் ஏந்தமாட்டேன்” என்று கூறினார். அர்ஜுனன், பகவான் கிருஷ்ணரின் வல்லமையை அறிந்தவர். அவர், “தாங்கள் ஆயுதம் தாங்கினாலும் தாங்காவிட்டாலும் பரவாயில்லை. நான், தங்களையே என் பக்கம் விரும்புகிறேன்” என்று கூறினார். துரியோதனன் பதிநான்கு கோடி சேனையைப் பெற்று மகிழ்ச்சி அடைந்தான். அவன், ‘கிருஷ்ணர் ஆயுதத்தையே எடுக்காதபோது போரில் என்ன உதவி செய்யப் போகிறார்?’ என்று நினைத்தான்.</p>
<p class="Text">கிருஷ்ணர், பாண்டவர் பக்கத்தைச் சார்ந்தவராகிவிட்டார். அவர் போரில் அர்ஜுனனுடைய தேரை ஓட்ட ஒப்புக் கொண்டார். மகாபாரதப் போரில் முதல் நாள், அர்ஜுனனுடைய தேர் இருபடைகளுக்கும் இடையில் வந்ததும் அர்ஜுனன், “கௌரவர்களின் பக்கமும் நம்முடைய சம்பந்திகளே (நம்மைச் சார்ந்தவர்களே) உள்ளனர். நான், போர் புரிந்து நம்முடைய உறவினர்களையே கொல்ல மாட்டேன்” என்று கூறினார். போர்க்களத்திற்கு வந்தபின் ஒரு வீரன் இவ்வாறு கூறுவது சரியல்ல. பகவான் கிருஷ்ணர், அர்ஜுனனுக்கு ‘ஸ்ரீமத்பகவத்கீதை’யை உபதேசித்து, “ஆத்மா இறப்பதில்லை, அது அழியாதது. தருமத்திற்காகப் போரிடுவது க்ஷத்திரியனுக்குப் பாவமாகாது” என்பதை விளக்கினார். கீதை, பகவானுடைய மிக அழகான உபதேசமாகும். கீதையில் ஞானத்தைப் பற்றிய ஏராளமான விஷயங்கள் உள்ளன. யார் தினந்தோறும் கீதையைப் படிக்கிறார்களோ, அவர்களுடைய பாவங்கள் எல்லாம் விலகிவிடும். பகவான் ஸ்ரீகிருஷ்ணர் அவர்களிடம் மகிழ்ச்சியடைகிறார். பகவானின் கீதை உபதேசத்தைக் கேட்டபின் ‘சரியான விஷயம் எது?’ என்பது அர்ஜுனனுக்குப் புரிந்தது. அவர் போர் புரியத் தயாராகிவிட்டார்.</p>
<p class="Text">பகவான் எப்போதும் தன்னுடைய பக்தர்களுக்கு கௌரவமளிக்கிறார். ‘மகாபாரதப் போரில் ஆயுதம் எடுக்க மாட்டேன்’ என்று கிருஷ்ணர் சபதம் செய்திருந்தார். ஆனால், போர் தொடங்கியதும் கௌரவர் தரப்பில் படைத்தலைவராக இருந்த பீஷ்ம பிதாமகர், ‘நான், கிருஷ்ணரை ஆயுதம் எடுக்க வைப்பேன்’ என்று சபதம் செய்தார். பீஷ்ம பிதாமகர், பகவான் கிருஷ்ணருடைய தலையாய பக்தர். ஆகையினால் கிருஷ்ணர், அவருடைய சபதத்தைச் சத்தியமாக்கி, அவருடைய கௌரவத்தை நிலைநிறுத்துவதற்காகத் தன்னுடைய சபதத்தை மீறி, ஒரு நாள் சக்கரத்தை எடுத்துவிட்டார். ஆனால், அர்ஜுனன் ஓடிவந்து பகவானைப் பிடித்துக் கொண்டார். “தாங்கள் தங்களுடைய சபதத்தை மீற வேண்டாம்” என்று அவரிடம் வேண்டிக் கொண்டார்.</p>
<p class="Text">மகாபாரதப் போரில் பகவான் கிருஷ்ணரின் உதவியாலேயே பாண்டவர்களுக்கு வெற்றி கிடைத்தது. பலமுறை கௌரவத் தரப்பு வீரர்களான துரோணாசார்யர், கர்ணன் முதலானோர் அர்ஜுனன்மீது அவராலேயே தடுக்க முடியாத பல அஸ்திரங்களைச் செலுத்தினர். ஆனால், கிருஷ்ணர் ஒவ்வொரு முறையும் ஓர் உபாயத்தால் அர்ஜுனனையும் மற்ற பாண்டவர்களையும் காப்பாற்றினார். பகவான் கிருஷ்ணரின் உதவியால் அர்ஜுனன், கௌரவர் தரப்பிலிருந்த மிகப்பெரிய வீரர்களைத் தோல்வியடையச் செய்தார்.</p>
<p class="Text">கிருஷ்ணர், பாண்டவர்களுடைய பக்தியின் காரணமாக அர்ஜுனனுக்குத் தேரோட்டியாக இருந்தார். அவர் தேர்க்குதிரைகளைக் குளிப்பாட்டினார்; அவற்றின் உடலில் பட்டிருந்த அம்புகளை எடுத்தார். இரவில் கண்விழித்து அவர் பாண்டவர்களைக் காத்து வந்தார். எல்லா வகையிலும் பாண்டவர்களுக்கு நன்மையையே செய்துவரும் அளவிற்கு அவர்கள் மீது கிருஷ்ணருக்கு அன்பிருந்தது. பாண்டவர்கள் தருமத்தைக் கடைப்பிடித்ததும், பகவான்மீது கொண்ட பக்தியின் சிறப்புமே இதற்குக் காரணமாகும்.</p>
<p class="Text">மகாபாரதப் போர் முடிந்துவிட்டதும், கடைசி நாள் மாலை பாண்டவர்களுடைய கூடாரத்திற்குத் தேருடன் வந்த கிருஷ்ணர், அர்ஜுனனைத் தேரிலிருந்து இறங்குமாறு கூறினார். (இதற்கு முன்) தினமும் கிருஷ்ணர்தான் முதலில் தேரிலிருந்து இறங்குவார். பிறகு அர்ஜுனன் இறங்குவது வழக்கம். அன்றைய தினம் அர்ஜுனன் தேரிலிருந்து இறங்கியபின் கிருஷ்ணர் இறங்கினார். கிருஷ்ணர் இறங்கியவுடனே தேர் தானாகவே தீப்பிடித்தது. தேரும் குதிரைகளும் எரிந்துவிட்டன. கிருஷ்ணர், “இந்தத் தேர் துரோணாசார்யர், கர்ணன் ஆகியோரின் திவ்ய அஸ்திரங்களால் முன்பே எரிந்து போய்விட்டது. இதுவரை நான், என்னுடைய பிரபாவத்தால் இதை (எரிவதிலிருந்து) தடுத்து வைத்திருந்தேன்” என்று விளங்கும்படி கூறினார்.</p>
<p class="Text">கதாயுதப் போரில் பீமசேனன், துரியோதனனுடைய துடையைப் பிளந்துவிட்டார்; போர் முடிந்துவிட்டது. அன்றிரவு கிருஷ்ணர், பாண்டவர்களையும் திரௌபதியையும் உடன் அழைத்துக் கொண்டு, பாண்டவர்களுடைய கூடாரத்திலிருந்து வெகுதூரம் சென்றுவிட்டார். ஏனென்றால், அன்றிரவு கூடாரத்தில் தங்கினால் பாண்டவர்களுடைய உயிருக்கு ஆபத்து ஏற்பட்டுவிடும் என்பதை அவர் அறிந்திருந்தார். அன்றிரவு துரோணாசார்யாருடைய புதல்வன் அசுவத்தாமா பாண்டவர்களுடைய கூடாரத்திற்கு வந்தான். அவன் கூடாரத்திற்குத் தீயிட்டுவிட்டுத் தூங்கிக் கொண்டிருந்தவர்கள் அனைவரையும் கொன்றுவிட்டான். ஆனால், கிருஷ்ணரின் அருளால் பாண்டவர்கள் அன்றைய தினமும் உயிர் பிழைத்தார்கள்.</p>
<p class="Text">மகாபாரதப் போரில் கௌரவர் அனைவருமே கொல்லப்பட்டனர். அவர்களுடைய சேனை முழுவதும்கூடக் கொல்லப்பட்டது. அவர்கள் தரப்பில் கிருஷ்ணர் அளித்த துவாரகையின் படை, அதன் படைத்தலைவன் கிருதவர்மா, அசுவத்தாமா, கிருபாசார்யர் — இவர்கள் மட்டுமே உயிர் பிழைத்தனர். பாண்டவர் பக்கம் பாண்டவ சகோதரர்கள் ஐவருடன், (கிருஷ்ணரைத் தவிர) அர்ஜுனனுடைய சீடரான ‘ஸாத்யகி’ மட்டுமே உயிருடன் இருந்தனர்.</p>
<p class="Text">அசுவத்தாமா, இரவில் பாண்டவரின் கூடாரத்திற்குத் தீ வைத்து, மற்றவர்களுடன் திரௌபதியின் ஐந்து புதல்வர்களையும் கொன்றுவிட்டான். அதனால், மறுநாள் அர்ஜுனன் அசுவத்தாமாவைப் பிடித்தார். ஆனால், திரௌபதி இரக்கப்பட்டு அவனை விடுவித்துவிட்டார். அர்ஜுனன் அசுவத்தாமாவைக் கொல்லவில்லை. ஆனால், அவனது தலையை மொட்டையடித்து விட்டார். அவன் தலையிலிருந்த விலைமதிப்பற்ற மணியைப் பிடுங்கிக் கொண்டார்.</p>
<p class="Text">அசுவத்தாமா மிகவும் துஷ்டன். அர்ஜுனன், அவன் தலையை மொட்டையடித்து விடவே, அவன் பாண்டவ வம்சத்தையே அழித்துவிடுவதற்காகப் பிரும்மாஸ்திரத்தை ஏவினான். பிரும்மாஸ்திரத்தை எந்த முறையாலும் அழிக்க முடியாது. அர்ஜுனனின் மகன் அபிமன்யு மகாபாரதப் போரில் கொல்லப்பட்டுவிட்டார். ஆனால், அவரது மனைவி உத்தரை கர்ப்பவதியாக இருந்தாள். உத்தரையின் கர்ப்பத்தில் இருந்த அந்தக் குழந்தையைத் தவிர, பாண்டவர்களுடைய எந்தப் பிள்ளையும் உயிரோடு தப்பவில்லை. அசுவத்தாமா விடுத்த பிரும்மாஸ்திரம் உத்தரையை நோக்கிச் சென்றது. அதனுடைய ஒளியினால் நான்குபுறமும் தீ வைக்கப்பட்டது போல் தோன்றியது. கதியற்ற நிலையில் உத்தரை பயத்தின் காரணமாக, கிருஷ்ணரைச் சரணடைந்தாள். பகவான் கிருஷ்ணர் ஒரு சூட்சும உருவத்தை ஏற்றார். அந்த உருவத்துடன் அவர் உத்தரையின் கர்ப்பத்தினுள் சென்று கர்ப்பத்தைக் காப்பாற்றினார். ஒன்பது மாதம் வரை அந்தப் பிரும்மாஸ்திரத்தின் அழிவுச் சக்தியிலிருந்து கர்ப்பத்தில் இருந்தவாறே குழந்தையை பகவான் காப்பாற்றிக் கொண்டிருந்தார். இவ்வளவு முயன்றும் குழந்தை பிறந்ததுமே பிரும்மாஸ்திரம் அதைக் கொன்றுவிட்டது. அது இறந்தே பிறந்தது. ஆனால், கிருஷ்ணர் மறுபடியும் அந்தக் குழந்தையை உயிர் பிழைக்கச் செய்துவிட்டார். உத்தரையின் இந்த மகனுக்குத்தான் ‘பரீட்சித்’ என்று பெயர் சூட்டப்பட்டது. இவருக்கே எதிர்காலத்தில் சுகதேவர் <span class="char-style-override-5">‘ஸ்ரீமத்பாகவதம்’</span> என்ற மகாபுராணக் கதையைக் கூறினார்.</p>
<p class="Text">ஒருமுறை அர்ஜுனன், பகவான் கிருஷ்ணரைக் காண துவாரகாவிற்குச் சென்றிருந்தார். துவாரகாவில் ஓர் அந்தணப் பெண்ணிற்குக் குழந்தைகள் பிறந்ததுமே இறந்து வந்தன. அந்த அந்தணர் ஒவ்வொரு முறையும் இறந்த மகனை உக்ரஸேனரின் மாளிகை வாசலில் கொண்டு வந்து வைத்து, மன்னரைப் பலவாறு நிந்தித்து வந்தார். அவ்வாறு ஒரு முறை அவர் தன்னுடைய இறந்த மகனை எடுத்துக் கொண்டு மன்னரின் மாளிகை வாசலில் வைக்க வந்தபோது அர்ஜுனன், அவருக்கு ஆறுதல் கூறும் வகையாக அடுத்து பிறக்கவிருக்கும் குழந்தையைத் தான் காப்பாற்றுவதாகவும், காப்பாற்ற இயலாவிடில் உயிரோடு நெருப்பில் விழுந்து எரிந்து விடுவதாகவும் உறுதி கூறினார். மறுமுறை அந்தணரின் மனைவிக்கு மகன் பிறக்கவிருந்த நேரம் அர்ஜுனன் அங்கு சென்றார். அவர் அந்தணரின் வீட்டைக் காற்றுக்கூட புகமுடியாதபடி நான்கு புறங்களிலும் அம்புகளால் மூடிவிட்டார். ஆனால், இம்முறையோ பிறந்த குழந்தையின் உயிருடன்கூட உடலும் மறைந்து போய்விட்டது.</p>
<p class="Text para-style-override-7">அர்ஜுனன் மிகவும் வெட்கிப் போனார். அவர் யோகபலத்தால் யமராஜனிடத்தும், மற்ற லோகங்களுக்கும் கூடச் சென்றார். ஆனால், அவருக்கு அந்தணரின் குழந்தை எங்குமே கிடைக்கவில்லை. அவநம்பிக்கையுற்ற அர்ஜுனன் எரியும் நெருப்பில் விழத் தயாரானார். ஆனால், கிருஷ்ணர் அவரைத் தடுத்தார். அர்ஜுனனை அழைத்துக் கொண்டு கிருஷ்ணர், பாற்கடலில் பள்ளிக்கொள்ளும் பகவான் ஸ்ரீமந்நாராயணனின் லோகத்திற்குச் சென்றார். அங்கிருந்து அந்தணரின் இறந்த பிள்ளைகள் அனைத்தையும் உயிருடன் கொண்டு வந்தார். இவ்விதம் எப்பொழுதெல்லாம் அர்ஜுனன் அல்லது பாண்டவர்களுக்கு ஆபத்து நேர்ந்ததோ, அப்பொழுதெல்லாம் கிருஷ்ணர் அவர்களைக் காப்பாற்றிக் கொண்டேயிருந்தார்.<span></span></p>


<p class="Page-Break"> </p>
<p class="Heading" id="toc_marker-22">20. கிரகண காலத்தில் நந்தபாபாவையும் ஆயர்களையும் சந்தித்தல்</p>
<p class="Text">ஒரு முறை சூரியகிரகணம் பிடிக்கவிருந்தது. முழுமையாக இருட்டிவிடுமளவு சூரியகிரகணம் பிடித்திருந்தது. முழு சூரியகிரகணம் ஏற்படும்போது பகலிலும் இரவைப்போல இருள் பரவிவிடும். நட்சத்திரங்கள் கண்ணுக்குப் புலப்படும். முற்காலத்தில் சூரியகிரகண வேளையில் நீராடுவதற்காக, குருக்ஷேத்திரத்தில் மிகப்பெரிய திருவிழா நடைபெறுவது வழக்கம். சூரியகிரகண சமயம் நெருங்கியபோது கிருஷ்ணரும், பலராமரும், மற்ற யாதவர்களும் குருக்ஷேத்திரத்திற்குச் சென்றனர். உக்ரஸேன மகாராஜா, வசுதேவர் ஆகியோரும், அவர்களுடைய மனைவியரும் உடன் சென்றிருந்தனர்.</p>
<p class="Text para-style-override-7">கிரகண ஸ்நானம் செய்வதற்காக அச்சமயம் குருக்ஷேத்திரத்திற்கு இன்னும் பல மன்னர்களும், ரிஷி—மகரிஷிகளும்கூட வந்திருந்தனர். எல்லோரும் கிரகண ஸ்நானம் செய்து, அந்தணர்களுக்கு நிறைய தானம் செய்தனர். கிருஷ்ணர், அந்தணர்களுக்கு ஏராளமான செல்வமும் தானியமும் ஆடைகளும் ஆயிரக்கணக்கான பசுக்களும் தானம் செய்தார். பிருந்தாவனத்திலிருந்து நந்தபாபாவும் அன்னை யசோதாவும் எல்லா கோப—கோபியரும் வந்திருந்தனர். கிரகண சமயம் கிருஷ்ணரைத் தரிசிக்க முடியும் என்பதே விரஜ மக்களின் பேராவலாக இருந்தது. கிருஷ்ணரும் பலராமரும் நந்தபாபா தங்கியிருந்த இடத்திற்குச் சென்றனர். அவர்கள் நந்தபாபாவையும், அன்னை யசோதையையும் வணங்கினார்கள். எல்லா கோப—கோபியருக்கும் மரியாதை செய்தார்கள். குருக்ஷேத்திரத்தில் வசுதேவர் மிகப்பெரிய யாகம் ஒன்றைச் செய்தார். துவாரகை மக்கள் நந்தபாபாவையும் விரஜ மக்களையும் அங்கு சந்தித்ததால் மிகுந்த மகிழ்ச்சியடைந்தனர். அவர்கள் எல்லோரும் அங்கு வெகுநாட்கள் தங்கியிருந்தனர். மழைக்காலம் நெருங்கியதும் கிருஷ்ணர் நந்தபாபாவையும் ஆயர்களையும் மிகுந்த மரியாதையோடு பிருந்தாவனத்திற்கு அனுப்பி வைத்தார். துவாரகா மக்களை உடன் அழைத்துக் கொண்டு, அவர் துவாரகாவிற்குத் திரும்பி வந்தார்.<span></span></p>


<p class="Page-Break"> </p>
<p class="Heading" id="toc_marker-23">21. தன்னுடைய சகோதரர்களை அழைத்துக் காட்டுதல்</p>
<p class="Text">கிருஷ்ண—பலராமர்கள், தனது குரு சாந்தீபனி முனிவருடைய இறந்துபோன மகனை யமராஜாவிடமிருந்து பூவுலகிற்கு அழைத்து வந்தனர் என்பதைக் கேள்விப்பட்டிருந்தார் தேவகியன்னை. ஒரு நாள் தேவகியன்னை கிருஷ்ண—பலராமர்களிடம், “கம்ஸன் என்னுடைய ஆறு பிள்ளைகளைக் கொன்றுவிட்டான். நான் என்னுடைய அந்தப் புதல்வர்களைப் பார்க்க விரும்புகிறேன்” என்று கூறினார்.</p>
<p class="Text">தாயை மகிழ்விப்பதற்காக பலராமரும் கிருஷ்ணரும் தேரில் அமர்ந்து, ‘ஸுதல’ லோகத்தில் பலியிடம் சென்றனர். அரசன் பலி, சகோதரர்கள் இருவரையும் வரவேற்று உபசரித்தார். பகவான் கிருஷ்ணர் பலியிடமிருந்து கம்ஸன் கொன்ற தேவகி மாதாவின் ஆறு புதல்வர்களையும் அழைத்துக் கொண்டு துவாரகாவிற்கு வந்து விட்டார். தன் இறந்த புதல்வர்கள் மீண்டும் வந்ததைக் கண்டு தேவகியன்னை மிகுந்த மகிழ்ச்சியடைந்தார்.</p>
<p class="Text para-style-override-7">ஸ்ருஷ்டியின் தொடக்கத்தில் ‘மரீசி’ முனிவருக்கு ஆறு பிள்ளைகள் தோன்றினர். அவர்கள் ஒரு முறை பிரும்மதேவரைக் கேலி செய்தனர். அதனால், பிரும்மா அவர்களைத் தைத்தியர்களாகும்படி சாபமளித்துவிட்டார். அவர்கள் தைத்திய வம்சத்தில் பிறந்து, சுதல லோகத்தில் ராஜா பலியிடம் இருந்தனர். அவர்களையே பகவானின் யோகமாயை தேவகி மாதாவின் புதல்வர்களாக்கினார். கம்ஸன், அவர்களைக் கொன்றுவிட்டதும் மீண்டும் அவர்கள் சுதலத்திற்குப் போய் சேர்ந்துவிட்டனர். தற்போது பகவான் கிருஷ்ணர், அவர்களைச் சுதலத்திலிருந்து அழைத்து வந்தார். பகவானைத் தரிசனம் செய்ததால், அவர்களுடைய எல்லாப் பாவங்களும் விலகிவிட்டன; பிரும்மாவின் சாபம் நீங்கிவிட்டது. ஆகையினால், அவர்கள் தேவர்களாகிவிட்டனர். அந்த ஆறு பாலகர்களும் அன்னை தேவகி, வசுதேவர், பலராமர், கிருஷ்ணர் ஆகியோரை வணங்கிவிட்டுப் பிரும்மலோகத்திற்குச் சென்றுவிட்டனர்.<span></span></p>


<p class="Page-Break"> </p>
<p class="Heading" id="toc_marker-24">22. பகவான் ஸ்ரீகிருஷ்ணர் கோலோகத்திற்கு எழுந்தருளுதல்</p>
<p class="Text">பகவான் கிருஷ்ணர் துஷ்டர்களை அழித்து, பூமி பாரத்தைக் குறைப்பதற்காகவே, தனது தெய்விகக் கோலோகத்திலிருந்து பூவுலகத்தில் அவதரித்திருந்தார். மகாபாரதப் போரில் துஷ்ட மன்னர்கள் அனைவரும் கொல்லப்பட்டுவிட்டனர். பிரும்மதேவர், பகவானிடம் இனி தாங்கள் தங்களுடைய புனிதமான இடத்திற்கு வந்துவிட வேண்டும் என்று பிரார்த்தனை செய்து விண்ணப்பித்துக் கொண்டார். கிருஷ்ணர், ‘யாதவர்கள் மிகுந்த வலிமை உடையவராகிவிட்டனர். நான் சென்ற பிறகு இவர்கள் மக்களுக்குத் துன்பம் தரத் தொடங்குவார்கள். ஏனெனில், இவர்களுக்குத் தங்களுடைய வலிமையினால் ஆணவம் தோன்றிவிட்டது. ஆகவே, இவர்கள் தங்களுக்குள் போரிட்டு இறந்து விடுவார்களேயானால், பூமியின் பாரம் முழுவதும் தீர்ந்துவிடும்’ என்று கருதினார். பகவான் அவதரித்த சமயம், தேவர்கள் தத்தம் அம்சத்தின் மூலம் யதுவம்சத்தில் பிறந்திருந்தனர். பகவான் தேவர்களையும் இப்பொழுது தேவலோகத்திற்கு அனுப்பிவிட விரும்பினார். </p>
<p class="Text">ஒரு நாள் சில ரிஷிகள் துவாரகைக்கு வந்தனர். யது குலத்தைச் சார்ந்த சில சிறுவர்கள் ரிஷிகளைக் கேலி செய்யவே, (பகவானின் விருப்பப்படி) ரிஷிகள், யதுகுலம் அழிந்து போகுமாறு சாபமிட்டுவிட்டனர்.</p>
<p class="Text">கிருஷ்ணர், குழந்தைகளையும் பெண்களையும் முதியவர்களையும் வேறு இடத்திற்கு அனுப்பிவிட்டார். துவாரகாவின் பலசாலியான மக்களுடன் அவர் பிரபாஸ தீர்த்தத்திற்கு வந்தார். பிரபாஸத்தில் மிகச்சிறிய விஷயத்திற்காக யதுகுல மக்களிடையே சண்டை—சச்சரவு உண்டாயிற்று. அந்தச் சச்சரவு தங்களுக்குள்ளேயே அவர்கள் போரிடுமளவு பெரிதாக வளர்ந்துவிட்டது. யதுவம்சத்தினர் அனைவரும் தங்களுக்குள் ஒருவருக்கொருவர் போரிட்டுக் கொண்டு வெட்டி மடிந்தனர்.</p>
<p class="Text">யதுகுல வீரர்கள் தங்களுக்குள் போரிட்டு இறந்தபின், பலராமர் கடலின் கரையில் உட்கார்ந்து யோகத்தின் மூலம் தன் உடலைத் துறந்துவிட்டார். கிருஷ்ணர், ஓர் அரச மரத்தின் கீழ் சென்று அமர்ந்தார். அங்கு அவர் உத்தவருக்கும், மைத்ரேய முனிவருக்கும் ஞானத்தை உபதேசித்தார். இதன் பிறகு, பிரும்மதேவர், சிவபெருமான் மற்றும் தேவர்களனைவரும் ஸ்ரீகிருஷ்ணர், தன்னுடைய கோலோகதாமத்திற்கு எப்படிச் செல்கிறார்? என்பதைப் பார்ப்பதற்காக வந்தனர். ஆனால், கிருஷ்ணர் கோலோகத்திற்குச் செல்லும்போது, தன்னுடைய ஸ்வரூபத்தை மின்னல் போல் மறைத்துக் கொண்டுவிட்டார். அதனால் ஸ்ரீகிருஷ்ணர், தன் இருப்பிடத்திற்குச் செல்லும்போது, தேவர்கள் எவராலுமே அவரைக் காண இயலவில்லை!</p>
<p class="Text">கிருஷ்ணரின் தேரோட்டியின் பெயர் ‘தாருகன்’. அவன் பெண்களிடமும் முதியவர்களிடமும் சென்று, யதுகுல வீரர்கள் கொல்லப்பட்ட செய்தியைத் தெரிவித்தான். பெரும்பாலான முதியவர்கள் இந்தத் துன்பம் தரும் செய்தியைக் கேட்டவுடனேயே மூர்ச்சையாகி விழுந்து உயிர் துறந்தனர். பெரும்பாலான பெண்கள், தங்களுடைய கணவரின் உடலோடு சிதையில் எரிந்து சதியாகிவிட்டனர். அச்சமயம் அர்ஜுனன் துவாரகையில்தான் இருந்தார். இறந்த அனைவருக்கும் அவரே இறுதிச்சடங்குகளைச் செய்தார். ஸ்ரீகிருஷ்ணர் என்றைய தினம் தன் சொந்த இருப்பிடத்திற்குச் சென்றாரோ, அன்றிலிருந்து ஏழாம் நாள், கடல் துவாரகாபுரியை மூழ்கடித்தது. அங்கு கிருஷ்ணருடைய மாளிகை மட்டுமே மீதமிருந்தது. உயிர் பிழைத்த குழந்தைகளையும் பெண்களையும் அழைத்துக் கொண்டு அர்ஜுனன் அஸ்தினாபுரம் வந்தார். பின்னர் அர்ஜுனன், கிருஷ்ணருடைய கொள்ளுப்பேரனும், அநிருத்தனின் புதல்வனுமான ‘வஜ்ரநாபனை’ மதுராவிற்கு அரசனாக்கினார்.</p>
<p class="Text para-style-override-3">கிருஷ்ணரே சாட்சாத் பரமபுருஷரான பரமாத்மா! அவர் எங்கும் எப்போதும் இருக்கிறார். யார் யார் அவரை அன்போடு பூஜிக்கிறார்களோ, அவர்களுக்கு அவர் இப்போதும்கூட தரிசனம் தருகிறார். ஸ்ரீகிருஷ்ணரின் பெயரைக் கூறுவதாலும், அவருடைய கதையைப் படிப்பதாலும் கேட்பதாலும் மனிதர்களின் பாவங்களனைத்தும் அழிந்துவிடுகின்றன. அவர்களுக்கு இவ்வுலகத்திலும் பரலோகத்திலும்கூட மங்களமே உண்டாகிறது.</p>
<p class="Book-End-Line para-style-override-6">பகவான் ஸ்ரீகிருஷ்ணசந்திரருக்கு ஜெய்!<span></span></p>


<p class="Page-Break"> </p>
<p class="First-End-Page-text" id="toc_marker-25">கடைசி பக்கம்</p>


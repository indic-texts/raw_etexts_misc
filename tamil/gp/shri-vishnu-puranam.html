
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span><span class="char-style-override-2"></span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Top-heading">மகரிஷி பராசரர் அருளிய</p>
<p class="Title-Page---Book-Name">ஸ்ரீ<span class="char-style-override-3"> </span>விஷ்ணு புராணம்</p>
<p class="Title-Page---Sub-heading">(தமிழ் மொழிபெயர்ப்பு)</p>
<p class="Title-Page---Book-Name-Hindi" xml:lang="hi-IN">श्रीविष्णुपुराणम् – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-4">3</span>ந்து<span class="char-style-override-4">4</span>ஶ்ச ஸகா<span class="char-style-override-4">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-4">3</span>யா த்ர<span class="char-style-override-4">3</span>விணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-4">3</span>வதே<span class="char-style-override-4">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading"><span class="char-style-override-5">மொழிபெயர்ப்பாளர்</span></p>
<p class="Title-Page---Author-Name"><span class="char-style-override-6">Dr. S.</span> சுப்ரமண்ய சாஸ்திரிகள்</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Text">‘காலத்தால் மூத்தது, ஆனால் எழில் குன்றாத கன்னி; கருத்தால் மூத்தது, ஆனால் சிந்தனை வளம் குறையாதது; மரபால் மூத்தது, ஆனால் புதுமை நலம் நலிவுறாதது. எத்தனையோ ஆயிரமாயிரம் ஆண்டுகள் ஓடி மறைந்தன. ஆனால், அகில உலகிற்கும் பண்பு, நாகரீகம், ஒழுக்கம் ஆகியன கற்பிக்கும் அறிவுக்கருவூலமாக இன்றும் என்றும் இளங்கன்னியாகத் திகழ்வது ஒன்றுதான். அதுதான் நம் சனாதன தர்மத்தின் ஆணிவேராகத் திகழும் வேதங்கள். ஆனால், அவ்வேதங்களோ இறைவனை ‘இன்னவன்’ என்று நேரிடையாகக் காட்டாது மறைபொருளாகக் காட்டுவதாலேயே, அது ‘மறை’ எனப் பெயர் பெற்றது. அணுவிற்கு அணுவாக மகத்திற்கு மகத்தாக விளங்கும் இறைவனை வெளிச்சம் போட்டுக் காட்டுவதுதான் இதிகாச புராணங்கள்.</p>
<p class="Text"><span class="char-style-override-7">‘இதிஹாஸ புராணாப்</span><span class="char-style-override-8">4</span><span class="char-style-override-7">யாம் வேத</span><span class="char-style-override-8">3</span><span class="char-style-override-7">ம் ஸமுபப்</span><span class="char-style-override-8">3</span><span class="char-style-override-7">ருஹ்மயேத்’</span> — ‘இதிகாச புராணங்களால் வேதங்களின் உட்கருத்து விளக்கப்படுகிறது.’</p>
<p class="Text">அவ்வாறான பதினெண்புராணங்களுள் வைணவ ஆசார்யரான ‘ஸ்ரீஆளவந்தார்’ என்னும் ஓர் ஒப்பற்ற மகானால் ‘புராணரத்னம்’ என்று கொண்டாடப்பட்ட புராணம் இந்த ஸ்ரீவிஷ்ணுபுராணம். இதில் ஸ்ரீமந்நாராயணனே அகில உலகிற்கும் முழுமுதற்கடவுள் என்றும், அவரது சொரூபமான உண்மை நிலை, திருமேனியின் தத்துவம், அதன் ரகசியம், பெருமை, உபாசனை ஆகியனவும் நன்கு விளக்கப்பட்டுள்ளன. வேதங்கள் வர்ணித்த ஸ்ரீமந்நாராயணனைப் பூதக்கண்ணாடியின் மூலம் ஒரு பொருளைப் பார்ப்பதுபோல் பெரிது செய்து காட்டுவது இந்த ஸ்ரீவிஷ்ணுபுராணம்.</p>
<p class="Text">முதலும் முடிவுமில்லா இப்பரமனை பாஞ்சராத்ரம், வைகானசம் முதலிய ஆகமங்கள் ‘பிறப்பிலி, அனைத்திற்கும் உபாதான காரணன், உலகைப் படைத்து ஐந்தொழில் புரிபவர், தான்தோன்றி, அனாதி, சாந்தியே வடிவெடுத்தவர், பரமன்’ என்றெல்லாம் புகழ்கின்றன. ‘ஆறு மதங்கள்’ என்கிற கொள்கையில் ‘வைணவம்’ என்பதொன்று. சைவம், காணாபத்யம், கௌமாரம், சௌரம், சாக்தம் என்பன மற்ற ஐந்தும். இந்த வைணவக் கொள்கை எக்காலம் தோன்றியது? என்பது நம் அறிவிற்கு எட்டாதது. ஆனால், இன்று நிலவும் இந்த வைணவக் கொள்கையை நிலைப்படுத்தியவர் ‘எம்பெருமானார்’, ‘ஸ்ரீபாஷ்யகாரர்’ என்றெல்லாம் போற்றப்படும் ஸ்ரீமத்ராமானுஜ ஆசார்யரே ஆவார். அவர் இன்றைக்கு ஆயிரம் வருடங்கள் முன்பு வாழ்ந்தவர். தன் ஆசார்யரான ஸ்ரீஆளவந்தார் அவர்களது விருப்பத்தை நிறைவேற்றி வைக்கவே, தன் சீடரான கூரத்தாழ்வானது பிள்ளைக்கு ‘பராசர பட்டர்’ என்று பெயர் சூட்டினார். ‘புராணரத்னம்’ என்ற பெயர் கொண்ட இந்த ஸ்ரீவிஷ்ணுபுராணத்தை இயற்றிய ஸ்ரீபராசர மகரிஷிக்கு நன்றி தெரிவிக்கும் வகையில் எவருக்காவது ‘பராசரர்’ என்று பெயர் சூட்ட வேண்டுமென்று ஆசைப்பட்டாராம், ஆளவந்தார். அந்த ஆசையைத்தான் எம்பெருமானார் பூர்த்தி செய்தார்.</p>
<p class="Text"><span class="char-style-override-7">‘பாலபாவப்பிரகாசிகா’</span> என்னும் இவ்விரிவுரையில் ஆங்காங்கே வேதங்களிலிருந்தும், உபநிடதங்களிலிருந்தும், ஆழ்வார்களது சந்தமிகு தமிழ் மறைகளிலிருந்தும் மேற்கோள்கள் காட்டப்பட்டிருக்கின்றன என்பது தனிச்சிறப்பு.</p>
<p class="Text">சம்ஸ்கிருத மொழியில் உச்சரிப்பு மிக முக்கியமானது. இந்நூலில் ஆங்காங்கே கொடுக்கப்பட்டுள்ள சம்ஸ்கிருத சுலோகங்களை, சம்ஸ்கிருத மொழியில் அறிமுகம் இல்லாதவர்களும் பிழையின்றி உச்சரிக்க உதவியாக, ஆங்கில எழுத்துக்களின் துணைகொண்டு <span class="char-style-override-9">2, 3, 4</span> என்னும் குறியீடுகளுடன் சம்ஸ்கிருத எழுத்துக்களுக்கு நிகரான தமிழ் ஒலி வடிவங்கள் ‘தேவநாகரி எழுத்துக்கள்’ என்ற தலைப்பில் தரப்பட்டுள்ளன.</p>
<p class="Text">அனைத்து நலன்களையும் அருளவல்ல இந்தப் புனிதநூலை, அன்பர்கள் அனைவரும் படித்துப் பயன்பெற வேண்டும் என்பதே எங்கள் அவா. அவ்விருப்பத்திற்கேற்ப, எங்களுக்கு இப்புனித காவியத்தை மிகத் தெள்ளிய நடையில், தமிழாக்கம் செய்து உதவிய, பெருமதிப்பிற்குரிய <span class="char-style-override-7">சிருங்கேரி ஸ்ரீசாரதா பீடம் மற்றும் ஸ்ரீகாஞ்சி காமகோடி பீடம் ஆஸ்தான வித்துவான், வேதாந்தவாரிதி உபந்யாஸக ஸார்வபௌம தாரமங்கலம் Dr. S. சுப்ரமண்ய சாஸ்திரிகள்</span> அவர்களுக்கு ஸ்ரீமந்நாராயணனின் பேரருள் கிடைக்கப் பிரார்த்திக்கிறோம்.</p>
<p class="Text">ஈண்டு இந்நல்லுரையை ஈடுபாடு மிக்க அடியார்கள், ஆன்மீகச் செல்வர்கள், ஞானப்பசி மிக்கவர்கள் ஆகியோர் சிந்தித்துப் படித்து ஆன்மீகச் செல்வங்கள் அனைத்தும் பெற்று இன்புற்று வாழ வேண்டுமென உளமாற வேண்டி அகலகில்லேனிறையும் அலர்மேல் மங்கையுறை மார்பனான ஸ்ரீமந்நாராயணனான அப்பரம்பொருளை வேண்டி வணங்குகிறோம்.</p>
<p class="Shlok">கண்ணன் கழலிணை நண்ணும் மனமுடையீர்</p>
<p class="Shlok">எண்ணும் திருநாமம் திண்ணம் நாரணமே!</p>
<p class="Shlok para-style-override-5">— திருவாய்மொழி<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">முன்னுரை</p>
<p class="Small-Head para-style-override-6">ஸ்ரீ<span class="char-style-override-10"> </span>விஷ்ணு புராணம் பற்றிச் சில வரிகள்</p>
<p class="Text"><span class="char-style-override-7">‘அரிதரிது மானிடராதல் அரிது. அதனினும் கூன், குருடு, செவிடு நீக்கிப் பிறத்தல் அரிது’</span> என்பது தமிழ் மூதாட்டி ஔவையின் திருவாக்கு. <span class="char-style-override-7">‘ஜந்தூநாம் நர ஜந்ம து</span><span class="char-style-override-8">3</span><span class="char-style-override-7">ர்லப</span><span class="char-style-override-8">4</span><span class="char-style-override-7">ம்’</span> என்பது ஸ்ரீசங்கரபகவத் பாதர் திருவாக்கு. இவ்வரிய பிறவி பெற்ற நாம் ஐந்தறிவு விலங்கினத்தைப் போன்று உண்டு, உறங்கி, பெற்று வாழ்வது வாழ்வாகுமா? வாழ்நாளை வீணாக்கலாமா? ஆறறிவு படைத்த மனிதர்களான நாம் அவ்வாறா வாழ்வது? அந்த வாழ்வு சான்றோர் வழுத்தும் வாழ்வாகாது, பழிக்கும் வாழ்வாகுமே. அவ்வாறு நாம் வாழக்கூடாது என்பதைக் கருத்தில் கொண்ட இறைவன் ‘வேதம்’ என்னும் கட்டுப்பாட்டைக் கூறும் நூலைத் தோற்றுவித்தான். <span class="char-style-override-7">‘யஸ்ய நிச்சுவஸிதம் வேதா</span><span class="char-style-override-8">3</span><span class="char-style-override-7">:’</span> — ‘முதலும் முடிவுமற்ற இறைவனது மூச்சுக்காற்று வேதமாகும்’. ஆகவே, அந்த வேதம் அறநெறி அனைத்திற்கும் மூலமான ஆணிவேராகும். அதனால்தான் மனுதர்மசாஸ்திரம் எழுதிய மனு மகரிஷி <span class="char-style-override-7">‘வேதோ</span><span class="char-style-override-8">3</span><span class="char-style-override-11">ऽ</span><span class="char-style-override-7">கி</span><span class="char-style-override-8">2</span><span class="char-style-override-7">லோ த</span><span class="char-style-override-8">4</span><span class="char-style-override-7">ர்மமூலம்’</span> — ‘தர்மங்கள் அனைத்திற்கும் மூலமானது வேதம்தான்’ என்கிறார்.</p>
<p class="Text">மதம் என்பது என்ன? எனில் மனிதப்பிறவி பயன்படும் வழியைப் போதிக்கும் ஒரு சாதனம். உலகில் தன் விருப்பப்படி வாழ்வை நடத்துதல், ஒன்றை வேறொன்றாக நினைத்தல் ஆகியன இரண்டும் மானிடத்தின் இயல்பு. ஆனால், இவற்றைத் தடுத்து நிறுத்தி, ‘இவ்வாறு நடந்து கொண்டால் உனக்கு நலம் உண்டாகும்’, ‘வஸ்துவின் உண்மைத் தத்துவம் இதுதான் என்கிற அறிவைத் தோற்றுவித்தல்’ ஆகிய இந்த இரண்டு அம்சங்களைப் போதிப்பதுதான் மதமாகும். நமது மதத்தில் ‘இவ்வாறுதான் நடந்து கொள்ள வேண்டும்’ என்பதைக் கூறும் கர்மகாண்டமும், ‘வஸ்துவின் உண்மைத் தத்துவம் இதுதான்’ எனக் கூறும் ஞானகாண்டமும் அடங்கியுள்ளன. இந்த அறிவைப் புகட்டுவதுதான் நமது சனாதன மதத்தின் வேராகிய ‘வேதம்’ எனும் நூல்!</p>
<p class="Text">இந்த வேதத்திலுள்ள வாக்கியங்களுக்கு ஒவ்வொரு காலத்தில் தத்தமது இஷ்டப்படி சிலரால் வெவ்வேறு வகையாகப் பொருள் கூறக் கூடுமாதலால், அவ்வாறு தாறுமாறாகப் பொருள் கூறாமல் ‘அந்த வேதவாக்கியங்களுக்குப் பொருள் இதுதான்’ என்று உண்மைப் பொருள் கூறப்பட வேண்டும் என்பதற்காக, வேதப்பொருளை விளக்குவதற்காக ஸ்ம்ருதி, இதிகாசங்கள், புராணங்கள், ஆகமங்கள் ஆகியன தெய்வப்புலமை வாய்ந்த மகரிஷிகளால் இயற்றப்பட்டன.</p>
<p class="Shlok">இதிஹாஸ புராணாப்<span class="char-style-override-12">4</span>யாம்</p>
<p class="Shlok">வேத<span class="char-style-override-12">3</span>ம் ஸமுப பி<span class="char-style-override-12">3</span>ருஹ்மயேத் ।</p>
<p class="Shlok">பி<span class="char-style-override-12">3</span>பே<span class="char-style-override-12">4</span>த்யல்ப ஶ்ருதாத்வேத<span class="char-style-override-12">3</span>:</p>
<p class="Shlok para-style-override-7">மாமயம் ப்ரதரிஷ்யதி ॥</p>
<p class="Text">வேதத்தின் விளக்கம் இதிகாச புராணங்களால் அறியத்தக்கது. தவறான பொருளைக் கூறுபவனைக் கண்டு ‘ஐயோ! இவன் என்னை அடிக்கிறானே’ என்று அந்த வேதமாதா கதறுகிறாள்.</p>
<p class="Text">மனு முதலிய ஸ்ம்ருதிகளைக் காட்டிலும் புராணங்கள் ஏற்றமுடையன. புராணங்களைக் காட்டிலும் இதிகாசங்கள் பிரபலமானவை. இக்கருத்தைப் ‘பிள்ளைலோகாசார்யார்’ என்கிற ஸ்ரீவைணவ ஆசார்யர் தனது <span class="char-style-override-7">‘ஸ்ரீவசனபூஷணம்’</span> என்னும் நூலில் கூறுவது காண்க—— “வேதார்த்தம் அறுதியிடுவது ஸ்ம்ருதி—இதிகாச—புராணங்களாலே. ஸ்ம்ருதியாலே பூர்வபாகத்தினர்த்தம் அறுதியிடக் கடவது. மற்ற இரண்டாலும் (இதிகாசம் மற்றும் புராணங்கள்) உத்தரபாகத்தினர்த்தம் அறுதியிடக் கடவது. இவையிரண்டிலும் இதிகாசம் பிரபலம்.”</p>
<p class="Text">இருப்பினும் பதினெண்புராணங்களுள் வேதப்பொருளை அறுதியிட்டுக் கூறுவது என்று அனைவராலும் ஒத்துக்கொள்ளப்பட்டது இந்த ஸ்ரீவிஷ்ணுபுராணம்.</p>
<p class="Shlok">வேதே<span class="char-style-override-12">3</span>ஷு பௌருஷம் சூக்தம்</p>
<p class="Shlok">த<span class="char-style-override-12">4</span>ர்மஶாஸ்த்ரேஷு மாநவம் ।</p>
<p class="Shlok">பா<span class="char-style-override-12">4</span>ரதே ப<span class="char-style-override-12">4</span>கவத்<span class="char-style-override-12">3</span>கீ<span class="char-style-override-12">3</span>தா</p>
<p class="Shlok para-style-override-7">புராணேஷு ச வைஷ்ணவம் ॥</p>
<p class="Text">‘வேத பாகங்களில் உயர்ந்தது புருஷசூக்தம். தர்மசாஸ்திரங்களில் உயர்ந்தது மனு தர்ம சாஸ்திரம். ஸ்ரீமந் மகாபாரதத்தில் சிறந்தது ஸ்ரீமத்பகவத்கீதை. அதேபோல புராணங்களில் சிறந்தது ஸ்ரீவிஷ்ணுபுராணம் என்பது வசிஷ்டஸ்ம்ருதி.’</p>
<p class="Text"><span class="char-style-override-7">‘ஆதெ</span><span class="char-style-override-8">3</span><span class="char-style-override-7">ள வேதா</span><span class="char-style-override-8">3</span><span class="char-style-override-7">: ப்ரமாணம் ஸ்ம்ருதிருப குருதே ஸேதிஹாஸை: புராணை:’</span> என்பார் ‘ஸ்ரீபராசர பட்டர்’ என்னும் ஸ்ரீவைஷ்ணவ ஆசார்யார் தாம் எழுதிய ஸ்ரீரங்கராஜஸ்தவம் உத்தரபாகம் 19வது சுலோகத்தில்.</p>
<p class="Text">வைணவ ஆசார்யர்களில் உயர்ந்த இடத்தில் போற்றக் கூடியவராக இருந்தவர் ஸ்ரீஆளவந்தார் என்னும் ஆசார்யர். இவர் தாம் எழுதிய <span class="char-style-override-7">‘ஸ்தோத்ரரத்னம்’</span> என்னும் துதி நூலில் ஸ்ரீபராசர மகரிஷியைப் புகழ்ந்து பாடியுள்ளார் (ஸ்தோத்ரரத்னம் 4).</p>
<p class="Shlok">தத்வேந யஶ்சித<span class="char-style-override-12">3</span>சிதீ<span class="char-style-override-12">3</span>ஶ்வர தத்ஸ்வபாவ</p>
<p class="Shlok">போ<span class="char-style-override-12">4</span>கா<span class="char-style-override-12">3</span>பவர்க்க<span class="char-style-override-12">3</span> தது<span class="char-style-override-12">3</span>பாயக<span class="char-style-override-12">3</span>தீருதா<span class="char-style-override-12">3</span>ர: ।</p>
<p class="Shlok">ஸந்த<span class="char-style-override-12">2</span>ர்ஶயந் நிரமிமீத புராணரத்நம்</p>
<p class="Shlok para-style-override-7">தஸ்மை நமோ முநிவராய பராசராய ॥</p>
<p class="Text">‘பெருமை பொருந்திய அருட்தன்மையுடைய எந்த பராசர முனிவர் சேதனங்கள் (உயிருள்ளவை), அசேதனங்கள் (உயிரற்றவை), அனைத்திற்கும் ஒரே ஈசுவரனான பகவான் ஆகிய இம்மூன்றின் இயற்கையான இயல்புகள் என்ன? இகஉலக இன்பங்களென்ன? மோட்சமென்ன? அவைகளுக்கான உபாயம் என்ன? அந்தப் பயனை அனுபவிக்கப் போகிற மார்க்கம் என்ன? ஆகிய இவைகளை உண்மையாக எடுத்துக்காட்டுகிற புராணங்களுக்குள் சிறந்ததான ஸ்ரீவிஷ்ணுபுராணத்தைச் செய்தாரோ, அந்த பராசரர் என்கிற திருநாமமுடைய முனீந்திரரை வணங்குகிறேன்.’</p>
<p class="Text">இச்சுலோகத்தில் இந்த ஸ்ரீவிஷ்ணுபுராணத்தைப் ‘புராணரத்தினம்’ என்கிறார் ஆசார்யர். உலகிலுள்ள ஒன்பது ரத்தினங்களும் சாதாரண பாமர மக்களுக்கு இன்பமளிப்பவை. ஆனால், வைதிகர்களுக்கு இந்த புராண ரத்தினமே ஏற்றுக் கொள்ளத்தக்கது. ஸ்ரீவைஷ்ணவ சம்பிரதாயத்தில் மூன்று ரத்தினங்களைப் பற்றிக் கூறுவதுண்டு. முதல் ரத்தினம் ‘மந்திரரத்தினம்’ என்னும் <span class="char-style-override-7">‘த்வயம்’</span>, இரண்டாவது ரத்தினம் ‘புராணரத்தினம்’ என்னும் இந்த <span class="char-style-override-7">‘ஸ்ரீவிஷ்ணுபுராணம்’</span>, மூன்றாவது ரத்தினம் ஆளவந்தார் அருளிச் செய்த <span class="char-style-override-7">‘ஸ்தோத்ரரத்னம்’</span>. வைஷ்ணவ ஆசார்யரான ஸ்ரீஆளவந்தார் இந்த புராணத்தைப் <span class="char-style-override-7">‘புராணரத்தினம்’</span> என்று குறிப்பிடாமற்போனால் உலகில் வைதிகர்கள் கூட்டத்தில் இப்புராணமும் மற்ற புராணங்களைப் போலவே சாதாரணமாக ஆகியிருக்கும்.</p>
<p class="Text">ஸ்ரீபாஷ்யகாரர் என்று வைணவ கோஷ்டியில் பிரபலமாகப் பேசப்படுகிற ஸ்ரீமத்ராமானுஜாசார்யர் தாம் எழுதிய ஸ்ரீபிரும்மசூத்ர பாஷ்யத்தில் பற்பலவிடங்களில் இப்புராண மேற்கோள்களையே கையாண்டிருக்கிறார்கள். ஸ்ரீஆதிசங்கர பகவத்பாதர் அவர்களும் தமது ஸ்ரீமத்பகவத்கீதா பாஷ்யம், ஸ்ரீவிஷ்ணுஸஹஸ்ரநாம பாஷ்யம் முதலிய பாஷ்யங்களில் இந்த ஸ்ரீவிஷ்ணுபுராண சுலோகங்களையே மேற்கோள்களாகக் காட்டியுள்ளார். <span class="char-style-override-7">‘தத்வவிவேகோ ஸ்ரீவிஷ்ணுபுராணே’</span> என்கிறார் ஸ்ரீபகவத்பாதர். ஸ்ரீவிஷ்ணுஸஹஸ்ரநாம பாஷ்யத்தில் ஸ்ரீமத்பகவத்பாதர் அவர்கள் <span class="char-style-override-7">‘பவித்ராணம் பவித்ரம்’</span> என்கிற சொற்றொடருக்குப் பொருள் கூறுகையில் மேற்கோளாக விஷ்ணுபுராணத்தின் 6வது அம்சம் அத். 8ல் 19,20,56வது சுலோகங்களையும், 2வது அம்சம் அத். 6ல் 37,41வது சுலோகங்களையும், இவ்வாறு பற்பல இடங்களிலேயும் இந்த விஷ்ணுபுராணத்திலிருந்தே மேற்கோள்களைக் காட்டியுள்ளார்.</p>
<p class="Small-Head para-style-override-8">இனி புராண இலக்கணத்தைக் காண்போம்:—</p>
<p class="Shlok">ஸர்க<span class="char-style-override-12">3</span>ஶ்ச ப்ரதிஸர்க<span class="char-style-override-12">3</span>ஶ்ச வம்சோ மந்வந்தராணி ச ।</p>
<p class="Shlok para-style-override-9">வம்சாநு சரிதம் சேதி புராணம் பஞ்சலக்ஷணம் ॥</p>
<p class="Text para-style-override-7">புராணம் என்பது ஐந்திலக்கணங்கள் கொண்டது. அவ்வைந்திலக்கணங்கள் இதோ:—</p>
<p class="Text para-style-override-7">1. ஸர்க்கம்:— உலகின் படைப்பு.</p>
<p class="Text para-style-override-7">2. பிரதி ஸர்க்கம்:— நித்திய, நைமித்திக, பிராகிருத பிரளயத்திற்குப் பின் மறுபடியும் உலகைப் படைத்தல்.</p>
<p class="Text para-style-override-7">3. வம்சம்:— முதன்முதலில் தொடங்கிய படைப்பின் போது தோன்றிய அரசர்கள், சான்றோர்கள் ஆகியோரது சரித்திரப் பரம்பரை விளக்கம்.</p>
<p class="Text para-style-override-7">4. மன்வந்தரம்:— படைப்பின் தொடக்கத்தில் பிரும்மதேவரிடம் தோன்றிய ஸ்வாயம்புவ, ஸ்வாரோசிஷ மனுக்களின் காலவரையறை.</p>
<p class="Text">5. வம்சானு சரிதம்:— பற்பல சான்றோர்களின் பரம்பரை பற்றிய வரலாறு.</p>
<p class="Small-Head para-style-override-8">இனி புராணம் பற்றிய ஐயப்பாடு:—</p>
<p class="Text">புராணத்தில் வரும் செய்திகள் பலப்பல உலகியல் நம்பிக்கைக்கு இடமளிக்கவில்லையே என்பதே இப்போதுள்ள ஐயப்பாடு. உண்மைதான். இரண்யகசிபு பத்தாயிரம் தேவ வருடங்கள் தவம் செய்தானா? இறைவன் நரசிங்கமாகத் தோன்றினாரா? என்பது போன்ற ஐயங்கள் எழுகிறது. இவ்வளவுதான். உதாரணத்திற்கு ஒன்று எடுத்துக் கொள்வோம். மருத்துவர்கள் மருந்து தருகிறார்கள். அந்த மருந்தை நாம் கடைகளில் தேடிப் பிடித்து வாங்கிச் சாப்பிடுகிறோம். ஆனால், அந்த மருந்து எவ்வாறு தயாரிக்கப்பட்டது? யார் தயாரித்தார்கள்? என்பது பற்றிய கேள்விகளை மருத்துவரிடம் கேட்டறிந்த பின்தான் நான் சாப்பிடுவேன் என்று கூறுகிறோமா? இல்லையே! ஏன்? அம்மருந்து நமது நோயைக் குணப்படுத்தும் என்கிற நம்பிக்கையே காரணம். இதை மூடநம்பிக்கை என்று யாராவது கூறுகிறோமா? இல்லையே! அது போலத்தான் நம்மை நற்பாதையில் இட்டுச் செல்லும் சாஸ்திரங்களும் புராணங்களும். வேத நெறிமுறைகளை, நாம் அன்றாடம் செய்யும் செய்கைகளை, இப்படித்தான் செய்யவேண்டும் என்கிற நெறிமுறைகளைத் தெரிந்து கொள்ளப் புராணங்களைப் படித்தல் அவசியமாகிறது. இன்றைய உலகியல் நடைமுறைகளை வைத்து அவற்றை அளத்தல் தவறு.</p>
<p class="Shlok">புராணம் மாநவோ த<span class="char-style-override-12">4</span>ர்ம:</p>
<p class="Shlok">ஸாங்கோ<span class="char-style-override-12">3</span> வேத<span class="char-style-override-12">3</span>ஶ்சிகித்ஸிதம் ।</p>
<p class="Shlok">ஆக்ஞா சித்<span class="char-style-override-12">3</span>தா<span class="char-style-override-12">4</span>நி சத்வாரி</p>
<p class="Shlok para-style-override-7">ந ஹந்தவ்யாநி ஹேதுபி<span class="char-style-override-12">4</span>: ॥</p>
<p class="Text">புராணங்கள், மனிதர்களுக்கான அறநெறி நூல்கள், வேதங்கள் அதன் ஆறு அங்கங்கள், மருத்துவநூல் ஆகிய இந்நான்கிலும் ஐயம் கொள்ளாதே. உன் மூளைத்திறனைக் கொண்டு ஆராயாதே. இவை என்றென்றும் மாறாது நிலைத்து நிற்கும் ஆணையாகும்.</p>
<p class="Text">வியாசருடைய வாக்குத்திறமையை வெளியிடும் வேதவாக்கியமும் பராசர மகரிஷியை முன்னிட்டுக் கொண்டுதான் கூறுகிறது.</p>
<p class="Text"><span class="char-style-override-7">‘ஸ ஹோவாச வ்யாஸ: பாராசர்ய:’ (தைத்திரீய ஆரண்யகம்) —</span> ‘பராசரருடைய மகனான வியாசர் இவ்வாறு கூறுகிறார்’ என்று பராசரரை வைத்தன்றோ வியாசருடைய புகழைப் பாடுகிறது.</p>
<p class="Text">வசிஷ்டர், சக்தி, பராசரர், வியாசர், சுகர் என்று கூறப்படுகிற பரம்பரை ஐந்தில் மகரிஷியான பராசரரன்றோ நாயகமணியாகத் திகழ்கிறார்.</p>
<p class="Small-Head para-style-override-8">இனி இப்புராணத்திற்கான உரையெழுதிய சான்றோர்களைப் பற்றிக் கூறுவோம்:—</p>
<p class="Text para-style-override-7">1. இப்புராணத்திற்கு உரையெழுதிய சான்றோர் ஸ்ரீதரர் என்னும் யதிசிரேஷ்டர். இவரது பெருமை ஸ்ரீமத்பாகவதத்திற்கு உரையெழுதியதிலிருந்தே அறிந்து கொள்ளலாகும். இதன் விரிவை நமது ஸ்ரீமத்பாகவத மகாபுராணத்தின் முன்னுரையில் காணலாம். இவர் “தான் எழுதுகிற வியாக்கியானம் இதற்கு முன்பு இப்புராணத்திற்கு சுகயோகி என்பவர் எழுதிய உரையைப் பின்பற்றியே ‘ஆத்மப்பிரகாசம்’ என்கிற உரையை எழுதுகிறேன்” என்கிறார்.</p>
<p class="Shlok">ஸ்ரீவித்வத்சுக<span class="char-style-override-12">2</span>யோகி<span class="char-style-override-12">3</span> முக்<span class="char-style-override-12">2</span>யரசித</p>
<p class="Shlok">வ்யாக்<span class="char-style-override-12">2</span>யாம் நிரீக்ஷ்ய ஸ்பு<span class="char-style-override-12">2</span>டம் ।</p>
<p class="Shlok">தந்மார்கே<span class="char-style-override-12">3</span>ண ஸுபோ<span class="char-style-override-12">3</span>த<span class="char-style-override-12">4</span></p>
<p class="Shlok">ஸங்க்<span class="char-style-override-12">3</span>ரஹவதீமாத்ம ப்ரகாசாபி<span class="char-style-override-12">4</span>தா<span class="char-style-override-12">3</span>ம் ।</p>
<p class="Shlok para-style-override-7">ஸ்ரீமத்<span class="char-style-override-12">3</span> விஷ்ணுபுராண ஸார—</p>
<p class="Shlok para-style-override-9">விவ்ருதிம் கர்த்தா யதீ ஸ்ரீத<span class="char-style-override-12">4</span>ர: ॥</p>
<p class="Text">மேலும் <span class="char-style-override-7">‘ப்ராசாமாலோக்ய தத்</span><span class="char-style-override-8">3</span><span class="char-style-override-7"> வ்யாக்</span><span class="char-style-override-8">2</span><span class="char-style-override-7">யா’</span> என்று தனக்கு முன்பிருந்த உரையாசிரியர்களைப் பின்பற்றியே நான் எழுதுகிறேன் என்கிறார். ஆகவே, இந்த ஸ்ரீதர சுவாமிகளுக்கு முன்பு ஸ்ரீசுகயோகி என்பவர் உரை எழுதியுள்ளார் என்று தெரிகிறது. இது இப்பொழுது கிடைப்பதில்லை என்று எண்ணுகிறேன். ஆக ஸ்ரீதரயதிகள் அவர்கள் எழுதி, இன்று உலகில் நிலவி வரும் உரையாகிய <span class="char-style-override-7">‘ஆத்மப்பிரகாசம்’</span> என்னும் உரை.</p>
<p class="Text para-style-override-7">2. இரண்டாவது உரை ‘எங்களாழ்வான்’ என்று பிரசித்தரான <span class="char-style-override-7">‘ஸ்ரீவிஷ்ணுசித்தர்’</span> என்னும் சான்றோர் எழுதிய உரையான <span class="char-style-override-7">‘ஸ்ரீவிஷ்ணுசித்தீயம்’</span> என்கிற உரை. ஸ்ரீமத்ராமானுஜரது பிரும்மசூத்ர பாஷ்யமான ஸ்ரீபாஷ்யத்திற்கு உரை கண்டவர் ‘ஸ்ரீசுதர்சன பட்டாரகர்’. அவர் எழுதிய ஸ்ரீபாஷ்ய உரை <span class="char-style-override-7">‘சுருதப்பிரகாசிகை’ </span>என்பது. இவருடைய குருவிற்கு குரு ‘வாத்ஸ்ய வரதாசார்யார்’ என்னும் ‘நடாதூரம்மாள்’ என்பவர். இவர் <span class="char-style-override-7">‘தத்வசாரம்’</span> முதலிய நூல்களை எழுதிப் பிரசித்தமானவர். இந்த மகான் ‘திருவெள்ளரை’ என்கிற திவ்விய க்ஷேத்திரத்திற்குச் சென்று, இந்த புராண உரைக்காரரான எங்களாழ்வான் என்கிற ‘ஸ்ரீவிஷ்ணுசித்தர்’ என்பவரிடம் பணிவிடை செய்து ஸ்ரீபாஷ்யம் அதிகரித்தார் என்பது ஓர் ஐதீகம்.</p>
<p class="Foot-Note">(<span class="char-style-override-7">குறிப்பு:—</span> மேற்படி இரண்டு உரைகளையும் ஸ்ரீஅஹோபில மடம் ஸ்ரீமத் அழகியசிங்கர் அவர்களது திருவருளாணைப்படி 1910—ம் வருடம் கோயம்புத்தூரில் இருந்த ‘ஸ்ரீபாகவதவர்தனீ’ என்கிற அச்சுக்கூடத்தினால் கிரந்த அட்சரத்தில் வெளியிடப்பட்டது. அதன்பின் எனது ஆசார்யரான பிரதிவாதிபயங்கரம் உ.வே.ஸ்ரீஅண்ணங்கராசார்யார் சுவாமிகள் அவர்களால் 1972—ல் ஸ்ரீவிஷ்ணுசித்தீயம் உரையோடு இந்த ஸ்ரீவிஷ்ணுபுராணம் தேவநாகரி எழுத்தில் அச்சேறியது.)</p>
<p class="Text">3. ‘ஸ்ரீரத்னகர்ப்ப பட்டார்யர்’ என்பவர் எழுதிய <span class="char-style-override-7">‘ஸ்ரீவைஷ்ணவாகூத சந்த்ரிகா’</span> என்பது ஓர் உரை. இவரும் ‘தான் ஸ்ரீவிஷ்ணுபுராணத்தின் பழைய உரையான ‘யோகினி’ என்னும் உரையைப் பின்பற்றி எழுதினேன்’ எனக் கூறுகிறார்.</p>
<p class="Shlok">ஸ்ரீமத்<span class="char-style-override-12">3</span>விஷ்ணுபுராணாஸ்ய ப்ராக்<span class="char-style-override-12">3</span><span class="char-style-override-13">—</span></p>
<p class="Shlok">வ்யாக்<span class="char-style-override-12">2</span>யா: ப்ரேக்ஷ்ய யோகிநீ: ।</p>
<p class="Shlok">விதீ<span class="char-style-override-12">4</span>யதே ஸ்வதீ<span class="char-style-override-12">4</span>ஶுத்<span class="char-style-override-12">4</span>யை</p>
<p class="Shlok para-style-override-9">வியாக்<span class="char-style-override-12">2</span>யேயம் விஷ்ணுவல்லபா<span class="char-style-override-12">4</span> ॥</p>
<p class="Text">இவ்வுரை மும்பை, கோபாலநாராயண் என்கிற பதிப்பாளரால் 1890—ம் வருடம் பதிப்பிக்கப் பெற்றது.</p>
<p class="Text">ஆக மேற்படி குறித்த மூன்றுரைகள் மட்டும் இன்று இந்நிலவுலகில் வலம் வருகிறது என்பது உள்ளங்கை நெல்லிக்கனி. இன்று உங்கள் திருக்கரங்களில் விளங்கும் ஸ்ரீவிஷ்ணுபுராண <span class="char-style-override-7">‘பாலபாவப்பிரகாசிகா’ </span>என்னும் இத்தமிழுரை மேற்குறித்த மூன்று உரைகளையும் தழுவியே எழுதப்பட்டது.</p>
<p class="Text">ஸ்ரீவைஷ்ணவ ஆசார்யர்களில் முக்கியராக விளங்கியவர்கள் மூவர். அவர்கள் ஸ்ரீநாத முனி, ஸ்ரீயாமுன முனி, ஸ்ரீராமானுஜ முனி என்பவர்கள். இம்மும்மணிகளில் நடுநாயகமாக விளங்கியவர் ஸ்ரீயாமுன முனி என்னும் ஸ்ரீஆளவந்தார். இவர் திருநாட்டுக்கு எழுந்தருளியது கேட்டு ஸ்ரீரங்கத்தில் திருக்கரம்பன்துறைக்கு வந்த ஸ்ரீராமானுஜ முனியாகிய ஸ்ரீமத்ராமானுஜ ஆசார்யார், ஸ்ரீஆளவந்தாரது சரம (சடல)த் திருமேனியைத் தலை முதல் கால் வரை சேவிக்குமளவில், அவரது மூன்று திருவிரல்கள் முடங்கியிருக்கக் கண்டு ‘முன்னம் இவருக்கு இப்படியுண்டோ?’ என்று கேட்க, அங்கு கூடியிருந்தவர்கள் ‘முன்பு இல்லை, இப்போது கண்டதித்தனை’ என்று கூற, இராமானுஜரான இளையாழ்வாரும் ‘இவர் திருவுள்ளத்தில் ஏதேனும் ஒரு கருத்து உண்டாக வேணும்’ என்று கூற, அங்கு கூடியிருந்தவர்களும் ‘வியாசபராசரரிடத்திலே உபகார ஸ்ம்ருதியும், நம்மாழ்வார் (ஆழ்வார்களில் ஒருவர்) பக்கல் ப்ரேமாதிசயமும், வியாச சூத்திரத்திற்கு விசிஷ்டாத்வைதபரமாக வ்யாக்யானவாஞ்சையும் பலகாலும் அருளிச் செய்யக் கேட்டிருக்கையாய் இருக்கும்’ என்று கூற, உடனே இராமானுஜரும் ‘இச்சரீரம் திருடமாயும் இவ்வாசார்ய கிருபையும் அடியேனிடத்தில் பரிபூர்ணமாய் சர்வேசுவரன் கூட்டுவானாகில், இம்மூன்றிழிவுகளையும் தீர்க்கக் கடவேன்’ என்றவுடனே ‘திருவிரல்கள் நிமிர’ என்பது பின்பழகிய பெருமாள் சீயர் அருளிச் செய்த ‘ஆறாயிரப்படி குருபரம்பரா ப்ரபாவம்’ என்கிற நூலில் காணப்படும் செய்திகள்.</p>
<p class="Text">இவ்வாறு ஸ்ரீஆளவந்தார் திருவுகந்தருளிய இச்சீரிய புராணத்தை முன்பு கூறியபடியே முன்னோர் மூவர் உரையைப் பின்பற்றி <span class="char-style-override-7">‘பாலபாவப்பிரகாசிகா’</span> என்னும் இவ்வுரையை எழுதித் தமிழ் மக்களுக்குக் காணிக்கை ஆக்குகிறேன். இந்நூலில் பொருந்தியுள்ள உட்கருத்துக்களை எனக்கு ஆசி வழங்கித் தரித்தருளத் திருவருள் செய்த எனது ஆசிரியப் பெருந்தகை ஜகதாசார்ய சிம்மாசனாதிபதி காஞ்சிபுரம் பிரதிவாதிபயங்கரம் உ.வே. ஸ்ரீஅண்ணங்கராசார்யார் சுவாமிகள் அவர்களது திருவடிவாரத்தில் அனந்தமான தெண்டன் சமர்ப்பித்துக் கொள்கிறேன். இன்று புகழுடம்புடன் விளங்கும் மேற்படி ஆசார்யனைத் தவிர மற்றும் புகழுடம்புடன் திருவுலா வரும் எனது திருத்தந்தையார் ஸ்ரீராமாயண பிரவசன ஜோதி பிரும்மஸ்ரீ <span class="char-style-override-7">T.K.</span> சுந்தர சாஸ்திரிகள், சாஸ்திரரத்னாகரம் பிரும்மஸ்ரீ தேதியூர் சுப்ரமண்ய சாஸ்திரிகள், உபன்யாச சக்கரவர்த்தி சேங்காலிபுரம் பிரும்மஸ்ரீ அனந்தராம தீட்சிதர் ஆகிய மூவருடைய ஆசிர்வாதங்களே இன்று இவ்வுரையை எழுதி முடிக்க எனக்குத் திருவருள் புரிந்தது எனில் மிகையல்ல.</p>
<p class="Text">அமுதத் தமிழை எந்நாளும் வழுத்தி வாழ்கின்ற ஆன்மீகச் செல்வர்களான தமிழ் மக்கள் அனைவரும் அதிலும் சீரிய ஸ்ரீராமானுஜ முனியின் தாசர்கள் (அடியேன் ஸ்ரீராமானுஜதாசன்) என்று கூறி மகிழும் ஸ்ரீவைணவப் பெருமக்கள் அனைவரும் இந்நூலின் <span class="char-style-override-7">‘பாலபாவப்பிரகாசிகா’</span> என்னும் தமிழுரையை நன்கு படித்துச் சிந்தித்து வந்தித்து எல்லாம் வல்ல ஸ்ரீமந்நாராயணனது இன்னருளால் நீங்காத செல்வம் நிறைந்து விளங்கவேண்டுமென அப்பரமனையே வேண்டி நிற்கிறேன்.</p>
<p class="Shlok">‘கண்ணன் திருவருள் எங்கும் நிலவுக!’</p>
<p class="Right-Align para-style-override-7">இங்ஙனம்</p>
<p class="Right-Align para-style-override-4">தாரமங்கலம் <span class="char-style-override-14">Dr. S.</span> சுப்ரமண்ய சாஸ்திரிகள்<span></span></p>


<p class="Page-Break para-style-override-2">॥ ஸ்ரீஹரி: ॥</p>
<p class="Heading" id="toc_marker-4">தேவநாகரி எழுத்துக்கள்</p>
<p class="Small-Title para-style-override-6"><span class="char-style-override-7">(சில குறிப்புகள்)</span></p>
<p class="Text para-style-override-9">ஒரு மொழியின் சொல்லை இன்னொரு மொழியின் எழுத்துக்களால் எழுதுவதை எழுத்துப்பெயர்ப்பு <span class="char-style-override-15">(Transliteration)</span> என்று அழைக்கிறோம். ஒரு மொழியிலுள்ள சொல்லின் பொருளை மற்றொரு மொழியில் கூறுவதை மொழிபெயர்ப்பு <span class="char-style-override-15">(Translation)</span> என்று அழைக்கிறோம்.</p>
<p class="Text">சம்ஸ்கிருதச் சொற்களைப் பிழையின்றி உச்சரிக்க, முறையாக சம்ஸ்கிருதம் கற்றவர்களிடமிருந்து அறிந்துகொள்ள முயற்சிக்க வேண்டும். ஆங்கில எழுத்துக்களின் துணைகொண்டு <span class="char-style-override-9">2, 3, 4</span> என்னும் குறியீடுகளுடன் சம்ஸ்கிருத எழுத்துக்களுக்கு நிகரான தமிழ் ஒலி வடிவங்கள் இங்கு தரப்பட்டுள்ளன.</p>
<p class="Shlok para-style-override-10"><span class="char-style-override-16">अ</span><span class="char-style-override-17"> </span><span class="char-style-override-18">அ</span><span class="char-style-override-19">, </span><span class="char-style-override-16">आ</span><span class="char-style-override-17"> </span><span class="char-style-override-18">ஆ</span><span class="char-style-override-19">, </span><span class="char-style-override-16">इ</span><span class="char-style-override-17"> </span><span class="char-style-override-18">இ</span><span class="char-style-override-19">, </span><span class="char-style-override-16">ई</span><span class="char-style-override-17"> </span><span class="char-style-override-18">ஈ</span><span class="char-style-override-19">, </span><span class="char-style-override-16">उ</span><span class="char-style-override-17"> </span><span class="char-style-override-18">உ</span><span class="char-style-override-19">, </span><span class="char-style-override-16">ऊ</span><span class="char-style-override-17"> </span><span class="char-style-override-18">ஊ</span><span class="char-style-override-19">, </span><span class="char-style-override-16">ऋ</span><span class="char-style-override-17"> </span><span class="char-style-override-18">ரி</span><span class="char-style-override-19">, </span><span class="char-style-override-16">ॠ</span><span class="char-style-override-17"> </span><span class="char-style-override-18">ரீ</span><span class="char-style-override-19">, </span><span class="char-style-override-16">ऌ</span><span class="char-style-override-17"> </span><span class="char-style-override-18">ல்ரு</span><span class="char-style-override-20">॒</span><span class="char-style-override-19">, </span><span class="char-style-override-16">ए</span><span class="char-style-override-17"> </span><span class="char-style-override-18">ஏ</span><span class="char-style-override-19">, </span><span class="char-style-override-16">ऐ</span><span class="char-style-override-17"> </span><span class="char-style-override-18">ஐ</span><span class="char-style-override-19">, </span><span class="char-style-override-16">ओ</span><span class="char-style-override-17"> </span><span class="char-style-override-18">ஓ</span><span class="char-style-override-19">, </span><span class="char-style-override-16">औ</span><span class="char-style-override-17"> </span><span class="char-style-override-18">ஔ</span><span class="char-style-override-21"></span></p>
<p class="Shlok para-style-override-10"><span class="char-style-override-16">क</span><span class="char-style-override-17"> </span><span class="char-style-override-18">க</span><span class="char-style-override-22">(ka)</span><span class="char-style-override-19">, </span><span class="char-style-override-16">ख</span><span class="char-style-override-17"> </span><span class="char-style-override-18">க</span><span class="char-style-override-12">2</span><span class="char-style-override-22">(kka)</span><span class="char-style-override-19">, </span><span class="char-style-override-16">ग</span><span class="char-style-override-17"> </span><span class="char-style-override-18">க</span><span class="char-style-override-12">3</span><span class="char-style-override-22">(ga)</span><span class="char-style-override-19">, </span><span class="char-style-override-16">घ</span><span class="char-style-override-17"> </span><span class="char-style-override-18">க</span><span class="char-style-override-12">4</span><span class="char-style-override-22">(gha)</span><span class="char-style-override-19">, </span><span class="char-style-override-16">ङ</span><span class="char-style-override-17"> </span><span class="char-style-override-18">ங</span><span class="char-style-override-19">, </span><span class="char-style-override-16">च</span><span class="char-style-override-17"> </span><span class="char-style-override-18">ச</span><span class="char-style-override-22">(ca)</span><span class="char-style-override-19">, </span><span class="char-style-override-16">छ</span><span class="char-style-override-17"> </span><span class="char-style-override-18">ச</span><span class="char-style-override-12">2</span><span class="char-style-override-22">(cha)</span><span class="char-style-override-19">, </span><span class="char-style-override-16">ज</span><span class="char-style-override-17"> </span><span class="char-style-override-18">ஜ</span><span class="char-style-override-22">(ja)</span><span class="char-style-override-19">, </span><span class="char-style-override-16">झ</span><span class="char-style-override-17"> </span><span class="char-style-override-18">ஜ</span><span class="char-style-override-20">॒</span><span class="char-style-override-22">(jha)</span><span class="char-style-override-19">, </span><span class="char-style-override-16">ञ</span><span class="char-style-override-17"> </span><span class="char-style-override-18">ஞ</span><span class="char-style-override-19">, </span><span class="char-style-override-16">ट</span><span class="char-style-override-17"> </span><span class="char-style-override-18">ட</span><span class="char-style-override-22">(ta)</span><span class="char-style-override-19">, </span><span class="char-style-override-16">ठ</span><span class="char-style-override-17"> </span><span class="char-style-override-18">ட</span><span class="char-style-override-12">2</span><span class="char-style-override-22">(tta)</span><span class="char-style-override-19">, </span><span class="char-style-override-16">ड</span><span class="char-style-override-17"> </span><span class="char-style-override-18">ட</span><span class="char-style-override-12">3</span><span class="char-style-override-22">(da)</span><span class="char-style-override-19">, </span><span class="char-style-override-16">ढ</span><span class="char-style-override-17"> </span><span class="char-style-override-18">ட</span><span class="char-style-override-12">4</span><span class="char-style-override-22">(dda)</span><span class="char-style-override-19">, </span><span class="char-style-override-16">ण</span><span class="char-style-override-17"> </span><span class="char-style-override-18">ண</span><span class="char-style-override-19">, </span><span class="char-style-override-16">त</span><span class="char-style-override-17"> </span><span class="char-style-override-18">த</span><span class="char-style-override-22">(tha)</span><span class="char-style-override-19">, </span><span class="char-style-override-16">थ</span><span class="char-style-override-17"> </span><span class="char-style-override-18">த</span><span class="char-style-override-12">2</span><span class="char-style-override-22">(thha)</span><span class="char-style-override-19">,</span><span class="char-style-override-21"> </span><span class="char-style-override-16">द</span><span class="char-style-override-17"> </span><span class="char-style-override-18">த</span><span class="char-style-override-12">3</span><span class="char-style-override-22">(dha)</span><span class="char-style-override-19">, </span><span class="char-style-override-16">ध</span><span class="char-style-override-17"> </span><span class="char-style-override-18">த</span><span class="char-style-override-12">4</span><span class="char-style-override-22">(dhha)</span><span class="char-style-override-19">, </span><span class="char-style-override-16">न</span><span class="char-style-override-17"> </span><span class="char-style-override-18">ந</span><span class="char-style-override-23"> </span><span class="char-style-override-18">(ன)</span><span class="char-style-override-19">, </span><span class="char-style-override-16">प</span><span class="char-style-override-17"> </span><span class="char-style-override-18">ப</span><span class="char-style-override-22">(pa)</span><span class="char-style-override-19">, </span><span class="char-style-override-16">फ</span><span class="char-style-override-17"> </span><span class="char-style-override-18">ப</span><span class="char-style-override-12">2</span><span class="char-style-override-22">(pha)</span><span class="char-style-override-19">, </span><span class="char-style-override-16">ब</span><span class="char-style-override-17"> </span><span class="char-style-override-18">ப</span><span class="char-style-override-12">3</span><span class="char-style-override-22">(ba)</span><span class="char-style-override-19">, </span><span class="char-style-override-16">भ</span><span class="char-style-override-17"> </span><span class="char-style-override-18">ப</span><span class="char-style-override-12">4</span><span class="char-style-override-22">(bha)</span><span class="char-style-override-19">, </span><span class="char-style-override-16">म</span><span class="char-style-override-17"> </span><span class="char-style-override-18">ம</span><span class="char-style-override-19">, </span><span class="char-style-override-16">य</span><span class="char-style-override-17"> </span><span class="char-style-override-18">ய</span><span class="char-style-override-19">, </span><span class="char-style-override-16">र</span><span class="char-style-override-17"> </span><span class="char-style-override-18">ர</span><span class="char-style-override-19">, </span><span class="char-style-override-16">ल</span><span class="char-style-override-17"> </span><span class="char-style-override-18">ல</span><span class="char-style-override-19">, </span><span class="char-style-override-16">व</span><span class="char-style-override-17"> </span><span class="char-style-override-18">வ</span><span class="char-style-override-21"></span></p>
<p class="Shlok para-style-override-11"><span class="char-style-override-16">स</span><span class="char-style-override-17"> </span><span class="char-style-override-18">ஸ</span><span class="char-style-override-22">(sa)</span><span class="char-style-override-19">, </span><span class="char-style-override-16">ष</span><span class="char-style-override-17"> </span><span class="char-style-override-18">ஷ</span><span class="char-style-override-22">(sha)</span><span class="char-style-override-19">, </span><span class="char-style-override-16">क्ष</span><span class="char-style-override-17"> </span><span class="char-style-override-18">க்ஷ</span><span class="char-style-override-22">(ksha)</span><span class="char-style-override-19">, </span><span class="char-style-override-16">ह</span><span class="char-style-override-17"> </span><span class="char-style-override-18">ஹ</span><span class="char-style-override-22">(ha)</span><span class="char-style-override-19">, </span><span class="char-style-override-16">श</span><span class="char-style-override-17"> </span><span class="char-style-override-18">ஶ</span><span class="char-style-override-22">(sa)</span><span class="char-style-override-19">, </span><span class="char-style-override-16">ज्ञ</span><span class="char-style-override-17"> </span><span class="char-style-override-18">க்ஞ</span><span class="char-style-override-22">(gna)</span><span class="char-style-override-19">, </span><span class="char-style-override-16">ऋ</span><span class="char-style-override-17"> </span><span class="char-style-override-18">ரு</span><span class="char-style-override-20">॒</span><span class="char-style-override-22">(</span><span class="char-style-override-24">r</span><span class="char-style-override-22">i)</span><span class="char-style-override-25"> </span></p>
<p class="Text para-style-override-9"><span class="char-style-override-26">‘</span><span class="char-style-override-27">श</span><span class="char-style-override-26">’</span> என்ற எழுத்து <span class="char-style-override-28">‘</span><span class="char-style-override-29">ஶ</span><span class="char-style-override-28">’</span> என்று எழுத்துப்பெயர்ப்பு செய்யப்பட்டுள்ளது. இந்த <span class="char-style-override-28">‘</span><span class="char-style-override-29">ஶ</span><span class="char-style-override-28">’</span> என்னும் எழுத்து <span class="char-style-override-28">‘</span><span class="char-style-override-29">பிசகு</span><span class="char-style-override-28">’</span><span class="char-style-override-7">, </span><span class="char-style-override-28">‘</span><span class="char-style-override-29">கசடு</span><span class="char-style-override-28">’</span> என்னும் சொற்களில் வரும் <span class="char-style-override-28">‘</span><span class="char-style-override-29">ச</span><span class="char-style-override-28">’</span>வைப் போன்று ஒலிக்கும்.</p>
<p class="Text para-style-override-9">சம்ஸ்கிருத—தமிழ் எழுத்துப்பெயர்ப்பில் <span class="char-style-override-15">(Transliteration)</span><span class="char-style-override-7"> </span>கொடுத்துள்ள எழுத்துக்கள் எழுத்துப்பெயர்ப்பில் மட்டும் பயன்படுத்தப்பட்டுள்ளன. மொழிபெயர்ப்பில் வழக்கத்திலுள்ள தமிழ் எழுத்துக்களே பயன்படுத்தப்பட்டுள்ளன. உதாரணமாக <span class="char-style-override-26">‘</span><span class="char-style-override-27">सुखं</span><span class="char-style-override-26">’</span> என்ற சொல் எழுத்துப்பெயர்ப்பில் <span class="char-style-override-28">‘</span><span class="char-style-override-29">ஸுக</span><span class="char-style-override-30">2</span><span class="char-style-override-29">ம்</span><span class="char-style-override-28">’</span> என்றும், மொழிபெயர்ப்பில் <span class="char-style-override-28">‘</span><span class="char-style-override-29">சுகம்</span><span class="char-style-override-28">’</span> என்றும் எழுதப்பட்டுள்ளது.</p>
<p class="Text para-style-override-9">சம்ஸ்கிருதத்தில் உள்ள உயிரெழுத்தான <span class="char-style-override-26">‘</span><span class="char-style-override-27">ऋ</span><span class="char-style-override-26">’</span> என்பது உயிரெழுத்தாக வரும்பொழுது <span class="char-style-override-28">‘</span><span class="char-style-override-29">ரி</span><span class="char-style-override-28">’</span> என்றும், உயிர்மெய்யெழுத்தாக வரும்பொழுது <span class="char-style-override-28">‘</span><span class="char-style-override-29">ரு</span><span class="char-style-override-28">॒’</span> என்றும் உச்சரிக்கப்படுகிறது. <span class="char-style-override-29">(உ–ம்.:</span><span class="char-style-override-31">—</span><span class="char-style-override-29"> </span><span class="char-style-override-27">ऋषि</span><span class="char-style-override-29"> </span><span class="char-style-override-31">—</span><span class="char-style-override-29"> ரிஷி, </span><span class="char-style-override-27">कृत्वा</span><span class="char-style-override-29"> </span><span class="char-style-override-31">—</span><span class="char-style-override-29"> க்ரு</span><span class="char-style-override-28">॒</span><span class="char-style-override-29">த்வா)</span> இந்த <span class="char-style-override-28">‘</span><span class="char-style-override-29">ரு</span><span class="char-style-override-28">॒’</span> என்னும் எழுத்து <span class="char-style-override-28">‘</span><span class="char-style-override-29">எருது</span><span class="char-style-override-28">’</span><span class="char-style-override-29">, </span><span class="char-style-override-28">‘</span><span class="char-style-override-29">விருது</span><span class="char-style-override-28">’</span> என்னும் சொற்களில் வரும் <span class="char-style-override-28">‘</span><span class="char-style-override-29">ரு</span><span class="char-style-override-28">’</span>வைப் போன்று ஒலிக்கும்.</p>
<p class="Text para-style-override-9"><span class="char-style-override-26">‘</span><span class="char-style-override-27">ञ</span><span class="char-style-override-26">’</span> என்ற எழுத்து <span class="char-style-override-15">‘</span><span class="char-style-override-7">ஞ</span><span class="char-style-override-15">’</span> என்றும், <span class="char-style-override-26">‘</span><span class="char-style-override-27">ज्ञ</span><span class="char-style-override-26">’</span> என்ற கூட்டெழுத்து <span class="char-style-override-15">‘</span><span class="char-style-override-7">க்ஞ</span><span class="char-style-override-15">’</span> என்றும் எழுத்துப்பெயர்ப்பு செய்யப்பட்டுள்ளன. <span class="char-style-override-26">‘</span><span class="char-style-override-27">ज्ञ</span><span class="char-style-override-26">’</span> என்ற எழுத்தில் துவங்கும் சொற்களில்லை.</p>
<p class="Text para-style-override-9">ஒரு சொல்லிற்கு மேல் இருக்கின்ற புள்ளியானது <span class="char-style-override-15">‘</span><span class="char-style-override-7">ம்</span><span class="char-style-override-15">’</span> என்னும் எழுத்தைக் குறிக்கிறது. <span class="char-style-override-29">(உ–ம்.:</span><span class="char-style-override-31">—</span><span class="char-style-override-29"> </span><span class="char-style-override-26">‘</span><span class="char-style-override-27">सुखं</span><span class="char-style-override-26">’</span><span class="char-style-override-28"> </span><span class="char-style-override-31">—</span><span class="char-style-override-29"> ஸுகம்)</span><span class="char-style-override-7">.</span></p>
<p class="Text para-style-override-9">ஒரு சொல்லின் இறுதியில் மேலும் கீழும் வருகின்ற இரு புள்ளிகள் <span class="char-style-override-26">(:)</span> <span class="char-style-override-7">‘விஸர்கம்’</span> என்று அழைக்கப்படுகிறது. இதன் உச்சரிப்பு, இதற்கு முன் வரும் எழுத்தைப் பொறுத்து அமையும். உதாரணம் பின்வருமாறு:—</p>
<p class="Shlok para-style-override-12"><span class="char-style-override-32">भवन्तः</span><span class="char-style-override-33"> — ப</span><span class="char-style-override-34">4</span><span class="char-style-override-33">வந்த: — ப</span><span class="char-style-override-34">4</span><span class="char-style-override-33">வந்தஹ</span></p>
<p class="Shlok para-style-override-12"><span class="char-style-override-32">स्थितिः</span><span class="char-style-override-33"> — ஸ்தி</span><span class="char-style-override-12">2</span><span class="char-style-override-33">தி: — ஸ்தி</span><span class="char-style-override-12">2</span><span class="char-style-override-33">திஹி</span></p>
<p class="Shlok para-style-override-12"><span class="char-style-override-32">प्रभुः</span><span class="char-style-override-33"> — ப்ரபு</span><span class="char-style-override-34">4</span><span class="char-style-override-33">: — ப்ரபு</span><span class="char-style-override-34">4</span><span class="char-style-override-33">ஹு</span></p>
<p class="Shlok para-style-override-12"><span class="char-style-override-32">गुणौः</span><span class="char-style-override-33"> — கு</span><span class="char-style-override-34">3</span><span class="char-style-override-33">ணை: — கு</span><span class="char-style-override-34">3</span><span class="char-style-override-33">ணைஹி</span></p>
<p class="Shlok para-style-override-13"><span class="char-style-override-32">भ्रुवोः</span><span class="char-style-override-33"> — ப்</span><span class="char-style-override-34">4</span><span class="char-style-override-33">ருவோ: — ப்</span><span class="char-style-override-34">4</span><span class="char-style-override-33">ருவோஹோ</span><span class="char-style-override-13"></span></p>
<p class="Text para-style-override-4">சம்ஸ்கிருதச் சுலோகங்களில் சில இடங்களில் <span class="char-style-override-26">‘</span><span class="char-style-override-27">ऽ</span><span class="char-style-override-26">’</span> அல்லது <span class="char-style-override-26">‘</span><span class="char-style-override-27">ऽऽ</span><span class="char-style-override-26">’</span> என்னும் குறியீடுகளைக் காணலாம். இதற்கு <span class="char-style-override-28">‘</span><span class="char-style-override-29">அவக்</span><span class="char-style-override-35">3</span><span class="char-style-override-29">ரஹம்</span><span class="char-style-override-28">’</span> என்று பெயர். இந்த இடங்களில் முறையே <span class="char-style-override-28">‘</span><span class="char-style-override-29">அ</span><span class="char-style-override-28">’</span><span class="char-style-override-29">, </span><span class="char-style-override-28">‘</span><span class="char-style-override-29">ஆ</span><span class="char-style-override-28">’</span> என்னும் எழுத்துக்கள் தொக்கி நிற்கின்றன என்று பொருள் கொள்க.<span></span></p>


<p class="Page-Break">॥ ஸ்ரீஹரி: ॥</p>
<p class="Book-Title">ஸ்ரீ<span class="char-style-override-36"> </span>விஷ்ணு புராணம்</p>
<p class="Heading" id="toc_marker-5">முதலாவது அம்சம்</p>
<p class="Sub-Heading" id="toc_marker-5-1">முதல் அத்தியாயம் — மைத்திரேயரது கேள்வியும், பராசரரது பதிலும்</p>
<p class="Text"><span class="char-style-override-7">சூதர் கூறுகிறார்——</span> ஒரு நாள் பராசர மகரிஷியானவர் காலையில் செய்ய வேண்டிய நித்தியக் கர்மானுஷ்டானங்களை முடித்துக் கொண்டு தன் ஆசனத்தில் எழுந்தருளியிருக்கையில், மைத்திரேயர் என்கிற முனிவர் அவரிடம் வந்து தெண்டன் சமர்ப்பித்துச் சரணங்களில் வீழ்ந்து வணங்கி நின்று கேட்கலானார். (1)</p>
<p class="Text">எனது ஆசிரியப் பெருந்தகையே! நான் அனைத்து வேதங்களையும், அவற்றின் அங்கங்களான சிக்ஷை, வியாகரணம், சந்தஸ், நிருக்தம், ஜ்யோதிஷம், கல்பம் என்பனவற்றையும், அனைத்து தர்மசாஸ்திரங்களையும் தங்களிடமிருந்துதானே அத்யயனம் செய்துள்ளேன். (2)</p>
<p class="Text">அனைத்து சாஸ்திரங்களைக் கற்றறிந்தவர்களும் அடியேனைத் தேவரீருடைய அனுகிரகத்தினால் எல்லா சாஸ்திரங்களையும் நன்கு கற்றவன் என்றுதான் சொல்கிறார்கள், ஏன்? நமக்கு எதிர்தட்டாக இருப்பவர்களும்கூட இதை ஆமோதிக்கிறார்கள். (3)</p>
<p class="Text">தர்மமறிந்தவரே! பெரியோரே! இப்பொழுது எனக்கிருக்கும் ஒரே ஓர் ஆசை என்னவென்றால் இவ்வுலகம் எவ்வாறு உண்டாயிற்று? இனி (மற்றொரு கல்பத்தின் ஆரம்பத்தில்) உண்டாகும் நிலைதான் என்ன? என்பதே. (4)</p>
<p class="Text">பெரியோரே! மேலும் இந்தப் பிரபஞ்சத்திற்கு உபாதான காரணம் யார்? இந்தச் சராசரம் எல்லாம் யாரிடமிருந்து தோன்றியது? எங்கு, எவ்விதம் லயமடைகிறது? இனி எங்கு லயப்படப் போகிறது? (5)</p>
<p class="Text">முனிவரே! மேலும், ஆகாயம் முதலிய பஞ்ச பூதங்களின் பரிமாணம் என்ன? எதனால் இவை விளங்குகின்றன? கடல், மலைகள் மற்றும் தேவதைகள் ஆகியனவற்றின் உற்பத்தி, பூமியின் அதிஷ்டானம், சூரியன் ஆகியவைகளின் பரிமாணம் மற்றும் ஆதாரம், தேவதைகளின் வம்சம், மனுக்கள், மன்வந்தரங்கள், மகாகல்பம், திரும்பத் திரும்ப வரக்கூடிய நான்கு யுகங்களில் வேற்றுமைபட்ட கல்பங்கள், அவற்றின் பாகுபாடுகள், பிரளயத்தின் சொரூபம், கல்பத்தின் முடிவு, அனைத்து யுகதர்மங்கள், தேவரிஷிகள், ராஜரிஷிகளின் வரலாறுகள், ஸ்ரீவேதவியாசர் செய்தருளிய வேத கானங்களின் பிரிவுகள், அந்தணர் முதலிய வர்ணங்களின் நெறிமுறைகள், பிரும்மசர்யம் முதலான நான்கு ஆசிரமங்களுடைய நெறிமுறைகள் ஆகியனவற்றைக் கேட்க விரும்புகிறேன். (6—10)</p>
<p class="Text">வசிஷ்ட குமாரரான சக்தி முனிவரின் குமாரரே! இச்சகல விஷயங்களையும் நான் நன்கு அறிந்து கொள்ளுமாறு தாங்கள்தான் தயவு செய்து கருணை கொண்டு எனக்குச் சொல்லியருள வேண்டும். தயவு செய்து தங்கள் மனதை என் பக்கம் சற்று திருப்ப வேண்டும். (11)</p>
<p class="Text"><span class="char-style-override-7">பராசரர் பதில் கூறுகிறார்——</span> அனைத்து தர்மநெறிகளையும் உணர்ந்த மைத்திரேயரே! உலகத்தின் சிருஷ்டி முதலானவைகளை நன்கறிந்தவரான என் பாட்டனாரான வசிஷ்ட முனிவர் அருளிச் செய்த முன் விருத்தாந்தத்தை எனக்கு நன்றாக நினைவுபடுத்தினீர். (இதனால் நான் உங்களுக்கு மிகவும் கடமைப்பட்டிருக்கிறேன்.) (12)</p>
<p class="Text">மைத்திரேயரே! விசுவாமித்திரரால் ஏவப்பட்ட அரக்கன் ஒருவன் என் தந்தையை விழுங்கிவிட்டான் என்கிற செய்தியைக் கேட்டு நான் மிகவும் சினம் அடைந்தேன். (13)</p>
<p class="Text">அப்பொழுது நான் அரக்கர்களை அழிக்க எண்ணம் கொண்டு ஒரு வேள்வியைத் தொடங்கினேன். அந்த வேள்வியில் அநேகமாயிரம் இராக்கதர்கள் எரிந்து சாம்பலாயினர். (14)</p>
<p class="Text">இவ்வாறு அரக்கர்களை முற்றிலுமாக அழிந்து போவதைக் கண்ட எனது பாட்டனார் வசிஷ்டர் என்னிடம் (இவ்வாறு) கூறினார். (15)</p>
<p class="Text">“குழந்தாய்! பெருத்த கோபத்தை விட்டொழி. இவ்வாறு பெருங்கோபம் கொள்ளுதல் தகாது. அரக்கர்கள் எந்தவிதத் தப்பிதமும் செய்யவில்லை. உன் தந்தைக்கு விதி அவ்வாறிருந்தது. (16)</p>
<p class="Text">கோபம் என்பது மூர்க்கர்களான அறிவிலிக்கல்லவோ வரும். அறிவுள்ளவர்கட்கு எவ்வாறு வரும்? குழந்தாய்! எவன் எவனைக் கொல்கிறான்? ஒருவனால் ஒருவன் கொல்லப்படுவதில்லை. அவனவன் தான் செய்த புண்ணிய—பாவங்களையே அனுபவிக்கிறான். (17)</p>
<p class="Text">மனிதன் மிகவும் கஷ்டப்பட்டுத் தேடிய புகழையும் தவத்தையும்கூட இக்கோபம் அழித்துவிடுகிறது. (18)</p>
<p class="Text">குழந்தாய்! இவ்வுலக இன்பம், பரவுலக இன்பம் ஆகிய இரண்டையும் கெடுத்துவிடும் இக்கோபத்தை மகரிஷிகள் விட்டுவிடுகிறார்கள். ஆகவே, நீ இக்கோபத்திற்கு ஆட்படாதே! (19)</p>
<p class="Text">பிழை பண்ணாமல் இருக்கிற பேதையரான அரக்கர் பலர் எரிந்து போனது போதும். இனி இந்த யாகத்தை நிறுத்திவிடு. பெரியோர்கள் எல்லோரும் பொறுமையை அன்றோ நல்லொழுக்கமாகப் பிடித்துக் கொண்டிருக்கிறார்கள். பெரியோர்களது பலமே பொறுமை என்பதுதானே.” (20)</p>
<p class="Text">இவ்வாறு எனது பாட்டனார் அறிவுறுத்தவே, நான் அவருடைய வார்த்தையைக் கௌரவிப்பதற்காக உடனே அவ்வேள்வியை நிறுத்தினேன். (21)</p>
<p class="Text">இதனால் வசிஷ்டர் மிகவும் மனம் களித்தார். அப்போது அங்கு நான்முகனாரது புத்திரரான புலஸ்திய மகரிஷி வந்தார். (22)</p>
<p class="Text">மைத்திரேயரே! அவ்வாறு வந்த புலஸ்திய மகரிஷிக்கு என் பாட்டனாரான வசிஷ்ட முனிவர் ஆசனமளித்து அர்க்கியம் தந்து உபசரித்தார். ஆசனத்தை ஏற்று அதில் அமர்ந்த புலஸ்தியர் என்னிடம் (இவ்வாறு) கூறலானார். (23)</p>
<p class="Text"><span class="char-style-override-7">புலஸ்திய மகரிஷி கூறுகிறார்——</span> “அப்பா! குழந்தாய்! நீ உன் மனதில் பெருத்த பகையுணர்வைக் கொண்டிருந்த போதிலும் பெரியோருடைய சொல் கேட்டு பொறுமையைக் கடைப்பிடித்தாய். ஆகவே, நீ சகல சாஸ்திரங்களையும் அறிந்தவனாக ஆவாய். (24)</p>
<p class="Text">குழந்தாய்! நீ மிகக் கோபம் கொண்டிருந்தும் எனது சந்ததியை ஒழிந்து போகச் செய்யாமையினால் நான் இப்பொழுது உனக்கு மற்றொரு வரம் தரப் போகிறேன். (25)</p>
<p class="Text">குழந்தாய்! நீ புராண ஸம்ஹிதையைச் செய்கிற வன்மையை உடையவனாகவும், தேவதைகளுள் இன்னதே மேலான தேவதை என்கிற பரமார்த்தத் தன்மையையும் அறியக் கடவாய். (26)</p>
<p class="Text">பிரவிருத்தி (கர்மயோகம்), நிவிருத்தி (ஸாங்க்யயோகம்) என்கிற இரண்டுவித கர்மங்களிலேயும் உன் புத்தியானது என் அனுகிரகத்தினால் ஐயந்திரிபற நிலைக்கக் கடவது.” (27)</p>
<p class="Text">புலஸ்திய மகரிஷி இவ்வாறு அனுகிரகித்த போது எனது பாட்டனாரான வசிஷ்ட பகவான்—— “குழந்தாய்! புலஸ்தியர் உன் விஷயத்தில் என்ன கூறினாரோ, அவையனைத்தும் அப்படியே சத்தியமாக ஆகட்டும்” என்றருளிச் செய்தார். (28)</p>
<p class="Text">இவ்வாறு மகாஞானியான புலஸ்தியராலும் வசிஷ்டராலும் அருளிச் செய்யப்பட்ட அனைத்தும் தாங்கள் வினவியதனால் எனக்கு நன்றாக ஞாபகப்படுத்தப்பட்டது. (29)</p>
<p class="Text">மைத்திரேயரே! இவ்வாறு வரம் தந்த அனுக்கிரகத்தினால் விசேஷமான அறிவு பெற்ற நான், உங்களுக்கு அந்த சம்பூர்ணமான புராண ஸம்ஹிதையைக் கூறுகிறேன், நன்கு கவனித்துக் கேளுங்கள். (30)</p>
<p class="Text">இந்த உலகம் ஸ்ரீவிஷ்ணு பகவானிடமிருந்து உற்பத்தியாகி அவரிடமே தங்கி நிற்கிறது. அவரே இவ்வுலகம் நிற்பதற்கும் சங்காரத்திற்கும் கர்த்தா ஆவார். இவ்வுலகம் அனைத்தும் அவராலேயே பரவப்பட்டு, அவருடைய வடிவமாகவே இருக்கின்றன. (31)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-2">இரண்டாவது அத்தியாயம் — இருபத்து நான்கு தத்துவங்களின் விசாரமும், உலக உற்பத்தியின் வரிசையும், ஸ்ரீமகாவிஷ்ணுவின் மகிமையும்</p>
<p class="Text"><span class="char-style-override-7">பராசரர் கூறுகிறார்——</span> எவர் பிரும்மா—விஷ்ணு—ருத்ர ரூபராக இருந்து இவ்வுலகத்தைத் தோற்றுவித்தல், காத்தல், அழித்தல் என்கிற முத்தொழில்களைச் செய்கிறாரோ, எவர் தனது அடியார்களான பக்தர்களை இந்த உலகியலான பெருங்கடலிலிருந்து கைத்தூக்கிக் கரை சேர்க்கிறாரோ, எவர் வளர்தல், தேய்தல், மாறுதல் முதலிய ஆறு விகாரங்கள் அற்றவரோ, தூய்மையானவரோ, நாசமற்றவரோ, பரமாத்மாவோ, எப்பொழுதும் ஒரே மாதிரி இருப்பவரோ, எங்கும் எதிலும் வெற்றியேயாக இருப்பவரோ, அந்த ‘வாசுதேவர்’ என்று அழைக்கப்படுகின்ற ஸ்ரீவிஷ்ணு பகவானுக்கு வணக்கம். (1,2)</p>
<p class="Text">எவர் ஒருவராக இருந்தும் பலவிதமான திருமேனிகளிலே விளங்குகிறாரோ, ஸ்தூலமாயும் சூட்சுமமாயும் விளங்குகிறாரோ, புலப்படாததான காரண ரூபமாகவும் புலப்படும்படியான காரிய ரூபமாகவும் விளங்குகிறாரோ, மேலும் தனது மெய்யடியார்கட்கு முக்தியை அளிக்கும் காரணராகவும் இருக்கிறாரோ, அந்த ஸ்ரீமந்நாராயணனுக்கு வணக்கம். (3)</p>
<p class="Text">எந்த விஸ்வரூபரான (விராட் ரூபரான) பகவான் இந்தப் பிரபஞ்சத்தின் உற்பத்தி, ஸ்திதி, அழிதல் ஆகிய மூன்றிற்கும் காரணரோ, எவர் அனைத்திற்கும் மூலபூதரோ, அந்த விஷ்ணுவான பகவானுக்கு வணக்கம். (4)</p>
<p class="Text">எவர் இவ்வுலகிற்கே அதிஷ்டானமோ, ஆதாரமோ, மிகவும் நுண்ணியது என்கிற வஸ்துவிற்கு நுண்ணியரோ, அனைத்து ஜடசேதன வர்க்கங்களின் உள்ளும் விளங்கக்கூடிய புருஷோத்தமரோ, எவர் என்றென்றும் அழிவைக் கடந்தவரோ, எவர் உண்மையில் பரமார்த்த தசையில் மிகவும் தூய்மையான ஞானமே வடிவானவரோ, ஆனால் அஞ்ஞானத்திற்காட்பட்டு எவர் பலப்பல வடிவாகத் தோற்றமளிக்கிறாரோ, மேலும் எவர் காலஸ்வரூபராக இவ்வுலகின் தோற்றம், நிலைநிற்றல் ஆகியனவற்றில் சமர்த்தராக இருந்து அழித்தலுக்கும் காரணமாக விளங்குகிறாரோ, எவர் இந்த ஜகத்திற்கெல்லாம் ஈசுவரனாக, பிறப்பிலியாக, குறைவற்றவராக, மேலும் என்றென்றும் நிலைத்து நிற்பவராக விளங்குகிறாரோ, அந்த ஸ்ரீமந்நாராயணனுக்கு வணக்கம் சொல்லி, தாங்கள் கேட்ட அந்த முழுமைக்கும் வரிசையாகப் பதில் கூறுகிறேன். தக்ஷன் முதலிய முனிசிரேஷ்டர்கள் கேட்கப் பிதாமகரான பிரும்மதேவர் கூறியதையே நான் இப்போது கூறுகிறேன். (5—8)</p>
<p class="Text">இதை தக்ஷன் முதலிய முனிசிரேஷ்டர்கள் நர்மதை நதிக்கரையில் புருகுத்ஸன் என்கிற மன்னனுக்குக் கூறினர். புருகுத்ஸன் ஸாரஸ்வதருக்குக் கூற, அவர் எனக்குக் கூறினார். (9)</p>
<p class="Text">எவர் ‘பரம்’ என்கிற பிரகிருதியைக் காட்டிலும் பெரியதோ, எது உயர்ந்ததோ, அனைத்தினுள்ளே அந்தராத்மாவாக விளங்குகிறதோ, பரமாத்ம சொரூபமோ, பிரும்ம—க்ஷத்திரிய—வைசிய—சூத்திரர் என்கிற நான்கு வர்ணங்களிலும் நாமங்களிலும் விசேஷணங்களிலும் ஒட்டாதவரோ, எவரிடம் பிறத்தல், வளர்தல், பரிணாமமடைதல், குறைதல், அழிதல் என்கிற விகாரங்கள் இல்லையோ, எவரை என்றும் ‘இருக்கிறார்’ என்று மட்டுமே கூற முடியுமோ, எப்பொழுதும் அளவில்லாத ஞானசக்தி தேஜோபவாதி ஆறுகுண ஜசுவரியமுள்ள வடிவத்தோடு ‘இருக்கிறவர்’ என்று மட்டுமே சொல்லக் கூடியவராக, சேதன—அசேதனங்கள் அனைத்திலும் மேலும் கீழும் பக்கமும் உள்ளும் புறமும் தான் வாசம் செய்துகொண்டு, சகல சேதன—அசேதனங்களும் தன்னிடம் வசிக்கத்தக்கதாகிய எங்கும் பரந்து வளர்ந்த சொரூபமுடையவராய், ஒன்றிலும் ஒட்டாமல், அதனால் எல்லாமும் தன்னாலேயே விளங்கும்படியாக விளங்குகின்றவராகையால் ஸ்ரீவாசுதேவன் என்கிற திருநாமத்தினால் வேதாந்த வித்துவான்கள் கொண்டாடும்படியாக விளங்குகின்றவரும், சொரூபத்திலும் குணத்திலும் பெருமை உடையவராகையாலே ‘பிரும்மம்’ என்றும், ‘பரமன்’ என்றும் சொல்லப்பட்டு நித்யராகவும், பிறப்பற்றவராகவும், அக்ஷரனும் அவ்யயனும் எப்போதும் ஒரேவிதமான சொரூபருமாக, துக்கம், அஞ்ஞானம் முதலான ஈனகுணங்கள் இல்லாதவராகையாலே நிர்மலனாய் விளங்குகின்றவரும், (10—13)</p>
<p class="Text">தோன்றுவதும் தோன்றாததுமான எல்லா உலகங்களையும் தன்னுடலாகக் கொண்டவராய், புருஷரூபமாகவும் காலரூபமாகவும் இருக்கிற பரப்பிரும்மம் என்று கூறப்பட்ட பகவான் பரப்பிரும்மத்தின் முதல் திருமேனி ‘புருஷன்’ எனப்படும். அவ்யக்தமான (கண்ணுக்குத் தெரியாத) பிரகிருதி, வியக்தமான (கண்ணுக்குத் தெரியக்கூடிய) ‘மஹத்’ முதலியன அவரது மற்றொரு திருமேனியாகும். அனைத்தையும் கலக்கக் கூடிய தன்மையினால் ‘காலம்’ என்பது அவரது பரம சொரூபம் ஆகும். (14,15)</p>
<p class="Text">ஆதிகாரணமான பிரகிருதிக்கும் புருஷனுக்கும் வியக்தமான (கண்ணுக்குத் தெரியக்கூடிய) பிரபஞ்சத்திற்கும் காலத்திற்கும் வேறுபட்டதாக உயர்ந்ததாய் இருக்கிற அந்த ஸ்ரீவிஷ்ணுவின் சொரூபத்தை வேதாந்த தத்துவமுணர்ந்த ஞானிகள் மிகவும் பரிசுத்தமாய் அடையக் கூடியதான ‘பரமபதம்’ என்று அறிந்திருப்பார்கள். (16)</p>
<p class="Text">மூலப்பிரகிருதியான பிரதானமும், புருஷனாகிற ஜீவனும், தேவர்—மனிதர் ஆகிய வியக்தங்களும், காலமும் வகுத்தபடியே அந்த பரம்பொருளின் தோற்றம், நிலைநிற்றல், அழிதல் ஆகியனவற்றின் தோற்றத்திற்கும் பிரகாசத்திற்கும் உதவியான உருவங்களாக இருக்கும். எப்படியெனில், வியக்தமான சராசரங்களும், அவியக்தமான பிரகிருதியும், சேதனமான க்ஷேத்ரக்ஞனும், கலாகாஷ்டாதி ரூபமான காலமும் ஸ்ரீவிஷ்ணுவினாலேயே தாங்கப்பட்டும், ஆளப்பட்டும் இருப்பதனாலே அவருக்கே சொரூபமாக இருக்கும். எல்லா விருப்பங்களும் நிறைந்திருக்கிற அவருக்குச் சிருஷ்டி முதலானவை ஏன் செய்ய வேண்டும்? என்று கேட்டால், விளையாடுகிற குழந்தைக்கு அவ்விளையாட்டே பிரயோஜனமாகிறது. அதுபோலத்தான் பரமாத்மாவிற்கும் தோற்றம், நிற்றல், அழித்தல் ஆகியன மூன்றும் விளையாட்டே அன்றி, வேறு பிரயோஜனம் ஏதுமில்லை. (17,18)</p>
<p class="Text">(இனி சிருஷ்டி கிரமத்தைக் கூறுகிறார்——) பரமாத்மாவிற்கு எதைச் சரீரம் என்று கூறினோமோ, அந்த அவ்வியக்தமானது பிரகிருதி என்றும், பிரதானம் என்றும் மனு முதலிய மகரிஷிகளால் கூறப்பட்டது. (19)</p>
<p class="Text">அது சேதனம்—அசேதனம் அடங்கியது. ஆகையாலே நித்தியமானது, க்ஷயமற்றது, அளவில்லாதது. தான் அசேதனமாகினும், மரங்களிடத்தில் அக்னி உள்ளடங்கி இருப்பது போலவும், தன்னிடத்தில் சேதனங்களான ஜீவகோடிகளெல்லாம் இருக்கப் பெற்று, அக்ஷயமாய், அளக்க முடியாததாய், பகவானேயல்லாது வேறோர் ஆதாரமற்றதாய், காரியம் ஆகாமையாலே ஒன்றியிராததாய், நிச்சயமாய், சப்த—ஸ்பரிச—ரூப—ரஸ—கந்தாதிகள் அற்றதாய் இருக்கும். (20)</p>
<p class="Text">சாத்விக, ராஜஸ, தாமச குண வடிவமாக, ஜகத்திற்குக் காரணமாக, காரணம், உற்பத்தி, விநாசம் என்னும் இம்மூன்றும் இல்லாததாக இருக்கும். இந்த சிருஷ்டிக்கு முன்பு மகாப்பிரளயமானவுடன் அதனாலேயே அனைத்தும் வியாபிக்கப்பட்டிருந்தது. (21)</p>
<p class="Text">வித்துவானே! சுருதிகளின் உட்கருத்தை நன்கறிந்த வேதாந்திகளான பிரும்மவாதிகளான சான்றோர்கள் இதே அர்த்தத்தை வைத்துப் பிரதானத்தைத் தெரிவிக்கும்படியான கீழ்வரும் சுலோகத்தைச் சொல்வார்கள். (22)</p>
<p class="Text">(எப்படியெனில்) அப்போது (பிரளயகாலத்தில்) பகலும்—இரவும், ஆகாயமும்—பூமியும், இருட்டும்—வெளிச்சமும், சாத்விக—ராஜஸ—தாமச குணவிலாசங்களும் மற்றும் உண்டான வஸ்துக்கள் ஒன்றும் இல்லாமல் பிரதான சப்தத்தின் பொருளான மூலப்பிரகிருதி ஒன்றே சமஷ்டி புருஷ ரூபமாக இருந்தது. (23)</p>
<p class="Text">எல்லாவற்றிற்கும் மேலான அந்த ஸ்ரீவிஷ்ணுவின் வடிவத்தினின்று, பிரதானம் என்கிற பிரகிருதியும், புருஷன் என்கிற ஆத்மாவும் வெளியாகி, சிருஷ்டிக்கு உபயோகமான சேர்க்கை என்பதற்றவைகளாய், அந்த பரமாத்மாவினுடைய எந்தவொரு ரூபத்தினால் சிருஷ்டி, பிரளய காலம் என்கிற இரண்டும் தாங்கப்பட்டிருந்தனவோ, அதுவே அவருக்கு ‘காலம்’ என்கிற பெயருடையதான ஒரு சொரூபமாக இருக்கும். அதாவது பகவானுடைய வேறொரு ரூபத்தால் தோற்றமும் அழிவும் என்கிற இரண்டும் சேர்ந்தும் பிரிந்தும் இருக்குமோ, அந்த வேற்று உருவத்திற்குத்தான் ‘காலம்’ என்பது பெயர். (24)</p>
<p class="Text">அந்தணரே! சென்ற பிரளய காலத்தில் இந்த வியக்தமான (கண்ணுக்குத் தெரியும்) பிரபஞ்சம், மஹத், அஹங்காரம் முதலியன பிரகிருதியில் இருந்தன. இந்தப் பிரகிருதியும் பரமாத்மாவினிடத்தில் இரண்டறக் கலந்ததால் இந்த மகாப்பிரளயம் பிராகிருதப் பிரளயம் என்று கூறப்படுகிறது. (25)</p>
<p class="Text">அந்தணரே! காலரூபமான பகவான் அனாதியானவர். அந்த காலத்திற்கு எப்போதும் முடிவென்பதில்லை. ஆகவே பிரபஞ்சத்தின் தோற்றம், நிற்றல், அழிவு (பிரளயம்) என்கிற மூன்றும் ஒருபோதும் நிற்பதில்லை. அவை எப்போதும் ஆற்றொழுக்குப்போல நிரந்தரமாக ஓடிக் கொண்டேதான் இருக்கும். (26)</p>
<p class="Text">மைத்திரேயரே! பிரளய காலத்தில் பிரகிருதி பிரதானத்திற்குச் சமமான நிலையில் இருப்பதால், புருஷனும் பிரகிருதியிலிருந்து தனியாக (தனிப்பட்டு) இருப்பதால், ஸ்ரீமந்நாராயணனது காலரூபம் (இவ்விரண்டு குணங்களையும் தாங்குவதற்காக) சிருஷ்டித்தலுக்கு அனுகூலமாகப் பிரவர்த்திக்கின்றது. (27)</p>
<p class="Text">அதன்பின் (சிருஷ்டிக்கும்படியான காலம் நேர்ந்தபின்) அந்த பரப்பிரும்மமும், பரமாத்மாவும், உலகமானவனும், எங்கும் நீக்கமற நிறைந்து நிற்பவனும், அனைத்து பூதங்களுக்கும் ஒப்பற்ற தலைவரும், அனைத்திற்குள்ளும் விளங்குபவரும், பரமேசுவரனுமான அவ்விறைவன், தனது விருப்பப்படியே விகாரமடையக் கூடிய பிரதானத்திலும், விகாரமடையாத புருஷனிடத்திலும் புகுந்து அவற்றைக் கலங்கும்படிச் செய்தார். அதாவது பகவான் தனது விருப்பப்படியே தனது திருவிளையாடலாகப் பிரகிருதி—புருஷர்களிடத்தில் பிரவேசித்து ஒன்றுக்கொன்று ஏற்றமும் குறைவுமில்லாமல் சமமாக இருக்கிற சத்துவ—ரஜோ—தமோ குணங்களுக்குள் வேறுபாட்டைக் கற்பித்து, பிரகிருதி—புருஷர்களுக்கிடையே அசைவை உண்டாக்கினார். (28,29)</p>
<p class="Text">எவ்வாறு ஒன்றும் செய்யாத ஆழங்காண முடியாத மனதிற்குக் கந்தமான வாசனை அதன் விகாரத்திற்குக் காரணமாகிறதோ, அப்படியேதான் பரமேசுவரன் தன் சான்னித்திய விசேஷத்தாலே பிரகிருதி—புருஷர்கள் பிரபஞ்சத்தைச் சிருஷ்டிக்கு எதிர்முகராகும்படித் தூண்டுகிறார். (30)</p>
<p class="Text">அந்தணரே! வாசனை (கந்தம்) மனதின் விகாரத்திற்கு நிமித்த காரணமாக இருப்பதுபோல் பரமாத்மா உலகத்திற்கு நிமித்த காரணம் மாத்திரமன்று. தானே சலனம் உண்டாக்குகின்றவனாகச் சலிக்கப்படுவதான பிரகிருதி—புருஷ சொரூபமாகத் திகழ்கிறான். ஆகையால் உபாதான காரணமும் அவனே. (31)</p>
<p class="Text">சூட்சும ரூபமும், ஸ்தூல ரூபமும், கண்களுக்குப் புலப்படக்கூடிய—புலப்படாத பிரபஞ்சமும், மூலப்பிரகிருதியும் புருஷோத்தமனாக விளங்குகின்ற ஸ்ரீமந்நாராயணனுடைய சொரூபமாகையினால் காரியமான உலகமும் அவனையன்றி வேறில்லை. அதாவது பிரும்மா முதலிய ஈசுவரர்கட்கும் ஈசுவரனான ஸ்ரீமந்நாராயணனே சமஷ்டி—வியஷ்டி ரூபமாகவும், பிரும்மா முதலிய ஜீவகோடிகளாகவும் மற்றும் மஹத் தத்துவரூபமாகவும் விளங்குகிறார். (32)</p>
<p class="Text">அந்தணரே! சர்க்க காலத் தொடக்கத்தில் குணங்களின் சம அவஸ்தையைக் கொண்டுள்ள பிரதானம் (பிரகிருதி) எப்போது ஸ்ரீமந்நாராயணனது க்ஷேத்திரக்ஞன் என்கிற ரூபத்திலிருந்து அதிட்டிதமாக ஆயிற்றோ, அதிலிருந்து மஹத் தத்துவம் தோன்றியது. அதாவது ஜீவனுடைய கர்ம வசத்தினாலே அசையப்பட்ட பிரகிருதியினின்றும் சாத்விக, ராஜஸ, தாமச குண வேறுபாடு உருவான மஹத் தத்துவம் உற்பத்தியாயிற்று. (33)</p>
<p class="Text">அவ்வாறு தோன்றிய மஹத் தத்துவத்தை ஸ்ரீவிஷ்ணுவினுடைய சரீரமான பிரகிருதியானது மூடிக் கொண்டது. இந்த மஹத் தத்துவம் சாத்விகம், ராஜஸம், தாமசம் என்று மூன்றுவிதமானது. ஒரு விதையானது அதன் மேலுள்ள தோலால் முழுவதுமாக மூடிக் கொண்டிருப்பதுபோல, முக்குணங்களுடைய இந்த மஹத் தத்துவமும் ‘பிரதானம்’ என்னும் தத்துவத்தினால் முழுக்க மூடப்பட்டுள்ளது. அதன்பின் மஹத் தத்துவத்திலிருந்து வைகாரிகம் (சாத்விகம்), தைஜஸம் (ராஜஸம்), மற்றும் ஐம்பெரும் பூதங்கள் எனப்படும் தாமசம் என்று மூன்றுவிதமான அஹங்காரம் தோன்றியது. பெருந்தவசியே! அது முக்குணங்கள் கொண்டமையால் பூதங்கள், இந்திரியங்கள் முதலியனவற்றிற்குக் காரணமாக ஆகிறது. (34—36)</p>
<p class="Text">பிரகிருதியான பிரதானத்தால் மஹத் தத்துவம் மூடப்பட்டது போல் மஹத் தத்துவத்தினால் அஹங்காரம் மூடப்பட்டிருக்கிறது. பூதாதிகள் என்று சொல்லப்பட்ட தாமச அஹங்காரம் விகாரப்பட்டு சப்த தன்மாத்திரையைத் தோற்றுவித்தது. அதனின்றும் சப்தத்தை லக்ஷணமாகப் பெற்ற ஆகாயம் பிறந்தது. அந்த பூதாதி தாமச அஹங்காரம் சப்த தன்மாத்திரையான ஆகாசத்தில் பரவிற்று. (37,38)</p>
<p class="Text">அதற்குப்பின் சப்த தன்மாத்திரை ரூபமான ஆகாயம் விகாரத்தையடைந்து ஸ்பரிச தன்மாத்திரையைத் தோற்றுவித்தது. இந்த ஸ்பரிச தன்மாத்திரையில் இருந்துதான் பலம் பொருந்திய வாயு தோன்றியது. வாயுவின் குணம் தொடுவுணர்ச்சியாகும். (39)</p>
<p class="Text">சப்த தன்மாத்திரை ரூபமான ஆகாயம் ஸ்பரிச தன்மாத்திரை கொண்ட வாயுவை மூடிக் கொண்டது. அதன்பின் ஸ்பரிச தன்மாத்திரை ரூபமான வாயுவானது விகாரத்தை அடைந்து ரூப தன்மாத்திரையைச் சிருஷ்டித்தது. (40)</p>
<p class="Text">ரூப தன்மாத்திரை கொண்ட வாயுவிலிருந்து தேஜஸ் தோன்றியது. அதனுடைய குணம் ‘ரூபம்’ என்றழைக்கப்பட்டது. ஸ்பரிச தன்மாத்திரை ரூபம் கொண்ட வாயுவானது ரூப தன்மாத்திரை கொண்ட தேஜஸை மூடிற்று. அதன்பின் ரூப தன்மாத்திரை கொண்ட தேஜஸ் விகாரமடைந்து ரஸ தன்மாத்திரையைத் தோற்றுவித்தது. அந்த ரஸ தன்மாத்திரையிலிருந்து ருசி குணம் கொண்ட ஜலம் (நீர்) தோன்றியது. (41,42)</p>
<p class="Text">ரஸ தன்மாத்திரை கொண்ட ஜலத்தை ரூப தன்மாத்திரை கொண்ட தேஜஸ் மூடிக் கொண்டது. ரஸ தன்மாத்திரை ரூபம் கொண்ட ஜலம் விகாரத்தையடைந்து கந்த (வாசனை) தன்மாத்திரையைச் சிருஷ்டித்தது. (43)</p>
<p class="Text">அதிலிருந்து பிருத்வீ தோன்றியது. இதனுடைய குணம் கந்தம் (வாசனை) எனப்படும். அந்த ஆகாயம் முதலிய பூதங்களில் அதனதன் தன்மாத்திரைகள் காணப்படுகின்றன. (அதாவது அவற்றின் குணம் சப்தம் முதலியனவே.) ஆகவே, அவற்றின் குண ரூபமே தன்மாத்திரைகள் என்று அழைக்கப்படுகின்றன. (சூட்சுமம் கண்களுக்குத் தெரியாது என்பதாலே பஞ்சமகாபூத காரணங்களான சப்த, ஸ்பரிச, ரூப, ரஸ, கந்தாதிகளுடனே கூடின சூக்கும பூதங்களே தன்மாத்திரை என்றழைக்கப்படும்.) (44)</p>
<p class="Text">ஸ்தூலங்களான ஆகாயம் முதலிய பூதங்களில் சத்தாதி குணங்கள் மலரப்பட்டதாகக் காணப்படும். தன்மாத்திரைகள் மிகவும் சூட்சுமமாய் சரீரம் இலேசாக இருக்கும் தன்மையும் அற்புதப்பிரகாசமும் பிரஸாந்தத்துவமும் (தெளிவான தன்மையும்) உண்டாக்குகின்ற சாந்தமான சாத்விக குணமும், கவலையும் நாநாவிதமான செயல்பாடுகளையும் உண்டாக்குகின்ற கோரமான ராஜஸ குணமும், நித்திரையும் சோம்பலும் உண்டாக்குகின்ற மூடமான தாமச குணமும் இல்லாமல் இருக்கும். (அதாவது அதற்கு சுகம், துக்கம், மோகம் என்கிற அனுபவங்கள் இல்லை.) இவ்வாறு தாமச அகங்காரத்திலிருந்து இந்த பூத தன்மாத்திரைகள் கொண்ட படைப்பு தோன்றியது. (45)</p>
<p class="Text">(இவ்வாறு) ஆகாசம் முதலிய பூதங்களும் தன்மாத்திரைகளும் ‘பூதாதிகள்’ என்று சொல்லப்பட்ட தாமச அகங்காரத்திற்குப் பிறந்தன. ‘தைஜஸம்’ என்று சொல்லப்பட்ட ராஜஸ அகங்காரத்திலிருந்து இந்திரியங்கள் தோன்றின. ‘வைகாரிகம்’ என்று சொல்லப்பட்ட சாத்விக அகங்காரத்தால் இந்த இந்திரியங்களை அதிட்டித்து நிற்கும் பத்து தேவதைகள் உண்டானார்கள் என்றும் கூறுவார்கள். (46)</p>
<p class="Text">இந்த இந்திரியங்களின் பத்து தேவதைகள் மற்றும் மனம் ஆகிய பதினொன்றும் சாத்விக அகங்காரத்தினின்று தோன்றியவையே என்பதே சர்வ நிச்சயம். ராஜஸ அகங்காரம் சாத்விக—தாமச அகங்காரங்கள் இரண்டிற்கும் உதவியாக இருக்கும். இனி ஞானேந்திரிய—கர்மேந்திரியங்களின் இலக்கணங்களைக் கூறுகிறேன். ஹே பிராம்மணரே! தோல், கண், நாசி, நாக்கு, காதுகள் என்று சொல்லப்பட்ட ஐந்தும் ஞானேந்திரியங்கள். இவற்றிற்கு தொடுதல், உருவம், கந்தம், ருசி, கேட்டல் என்கிற ஐந்தும் போகிக்கத்தக்க (உணரத்தக்க) யதார்த்தங்களாகும். இவை புத்தியினால் உணரப்படுகின்றன. (47,48)</p>
<p class="Text para-style-override-7">மைத்திரேயரே! வாக்கு, பாதம், பாணி, குதம், ஆண்—பெண் குறி — இவை ஐந்தும் கர்மேந்திரியங்கள். இவைகளின் வேலைகள் வசனம் (பேசுதல்), நடத்தல், வேலை செய்தல், மல—மூத்திரங்களை வெளியேற்றுதல், ஆனந்தம் என்னும் ஐந்துமாகும். ஆகாயம், வாயு, தேயு, அப்பு, பிருத்வி என்னும் ஐந்து பூதங்களும் தமது குணமான சப்தம், ஸ்பரிசம், ரூபம், ரஸம், கந்தம் ஆகியவைகளைத் தாங்கள் மேன்மேலும் அதிகமாகப் பெற்று, அன்யோன்யமாக ஒன்றுபட்டு சாத்விக, ராஜஸ, தாமச குணத்திற்கு அடிகோலினபடியால் சாந்தம், கோரம், மூடம் என்று அழைக்கப்படும். (அதாவது இன்பம், துன்பம் மற்றும் மோகத்தோடு சேர்ந்தது என்றிருக்கும்.) ஆகவே இவற்றை விசேஷம் என்கின்றனர். (ஒன்றோடொன்று சேருவதால் அனைத்து பூதங்களும் சாந்தம், கோரம், மூடம் என்று தெரிகின்றன. தனித்தனி என்றால் பூமியும் நீரும் சாந்தமானவை. தேஜஸ், வாயு இரண்டும் கோரமானவை. ஆகாயம் மூடம் என்பதாம்.) (49—51)</p>
<p class="Foot-Note">(<span class="char-style-override-7">குறிப்பு:—</span> மேன்மேலும் அதிகமாக = இரட்டிப்பாக. அதாவது சப்தத்திற்குரிய ஆகாயம் ஒரு பங்கு, பரிசத்திற்குரிய வாயு இரண்டு பங்கு, உருவத்திற்குரிய அக்னி நான்கு பங்கு, ரசத்திற்குரிய அப்பு எட்டு பங்கு, கந்தத்திற்குரிய பூமி பதினாறு பங்கு என்றபடி.)</p>
<p class="Text">இவ்விதமாக உண்டான ஐம்பெரும் பூதங்களும் தனித்தனியே பெருஞ்சக்திகளைக் கொண்டவை. ஆகவே, அவை ஒன்றோடொன்று கூடாதபடியினால் உலகைப் படைப்பதில் சாமார்த்தியம் அற்றவைகளாக இருந்தன. (52)</p>
<p class="Text">பின் பிரதான தத்துவமான ஈசுவர அனுக்கிரகத்தினால் ஒன்றோடொன்று கலந்து ஒன்றுபட்டன, ஐக்கியமாயின. எவ்வாறென்றால் பூமியில் நீர்—நெருப்பு—வாயு—ஆகாயமும், நீரில் பூமி—நெருப்பு—வாயு—ஆகாயமும், வாயுவில் பூமி—நீர்—நெருப்பு—ஆகாயமும், ஆகாயத்தில் பூமி—நீர்—நெருப்பு—வாயுவும் கலந்தன. இது ‘பஞ்சீகரணம்’ எனப்படும். இப்படி ஒன்றோடொன்று கலந்ததால் பிரும்மாண்டத்தைச் சிருஷ்டிப்பதற்கும், நால்வகை பிறவிகளைச் சிருஷ்டிப்பதற்கும் சாமர்த்தியம் உடையவைகளாய் ஜீவனுடைய கர்மவிசேஷத்தினாலேயும், பிரகிருதி, மஹத், அஹங்கார தன்மாத்திரைகளின் கூட்டினாலேயும், ஈசுவரனது சங்கல்பத்தினாலேயும் பிரும்மாண்டத்தை உண்டாக்கின. (53)</p>
<p class="Text">இப்படி ஐம்பெரும் பூதங்களினால் பிறந்த அந்த அண்டம் நீர்க்குமிழி போல் ஒரு கணப்பொழுதில் பெருகிற்றே அல்லாமல் கிரமமாக (வரிசையாகப் படிப்படியாக)ப் பெருகவில்லை. இவ்வாறு பிரகிருதியினாலே உண்டாக்கப்பட்ட மிகவும் விசாலமான பிரும்மாண்டம் பிரகிருதியைச் சரீரமாகவுடைய ஸ்ரீவிஷ்ணு பகவானுக்குத் திருவிளையாடல் புரியும் ஓரிடமாகப் பெரும் ஜலத்தில் மிதந்து கொண்டிருக்கின்றது. இப்படிப் பிறந்த பிரும்மாண்டத்தில் பிரகிருதி வடிவனும், மஹத், அஹங்காரம், தன்மாத்திரை, மகாபூதங்கள் ஆகியனவற்றைத் தன்பால் உடையவரும் ஜகதீசுவரருமான ஸ்ரீவிஷ்ணு பகவான் வெளியில் கண்ணுக்குப் புலப்படும்படியான ‘ஹிரண்யகர்பன்’ என்கிற திருமேனி தாங்கி விளங்குகிறார். (54—56)</p>
<p class="Text">அந்த ஹிரண்யகர்பருக்கு மேரு உல்பமாகவும் (கருப்பத்தை மூடியிருக்கும் சவ்வு போன்ற பதார்த்தமாகவும்), மற்ற பர்வதங்கள் கருப்பையாகவும், சமுத்திரங்கள் கருப்பையில் இருக்கும் தண்ணீராகவும் இருந்தது. (57)</p>
<p class="Text">அந்தணரே! அந்த அண்டத்திலேதான் மலைகள், த்வீபங்கள், சமுத்திரங்கள், கிரக கணங்கள் ஆகியன அடங்கிய முழுமையான இவ்வுலகம் மற்றும் தேவதைகள், அசுரர்கள், மனிதர்கள் மற்றுமுள்ள பலவாறான பிராணி வகைகள் ஆகியன தோன்றின. (58)</p>
<p class="Text">இந்த அண்டம் ஒன்றுக்கொன்று பத்து மடங்கு அதிகரித்துள்ள நீர், நெருப்பு, காற்று, ஆகாயம் மற்றும் தாமச அகங்காரத்தினாலும், பூதங்கள், மஹத் தத்துவம் ஆகிய ஏழு ஆவரணங்களாலும் சூழப்பட்டிருக்கின்றது. (59)</p>
<p class="Text">தேங்காயானது நார், மட்டை ஆகியனவற்றினால் மூடப்பட்டிருப்பதுபோல இந்தப் பிரும்மாண்டமும் ஏழு ஆவரணங்களினால் மூடப்பட்டிருக்கின்றது. (60)</p>
<p class="Text">இவ்வாறு அந்த அண்டத்தில் வீற்றிருக்கும் விசுவேசுவரரான ஸ்ரீமந்நாராயணன் பிரும்மனுடைய திருவுருவம் தாங்கி ரஜோ குணத்தை ஏறிட்டுக் கொண்டு தேவாசுர, கந்தர்வ, மானிட, பசு—பக்ஷி, தாவரங்களைச் சிருஷ்டிக்கிறார். (61)</p>
<p class="Text">அவ்வாறு படைத்த பின் அளவில்லா பராக்கிரமசாலியும், சத்துவகுண மயமானவருமான பகவான் ஸ்ரீமந்நாராயணன் திருவிளையாடல் புரிய வேண்டியே ஒவ்வொரு யுகத்திலும் நானாவிதமான திவ்விய அவதாரங்களைச் செய்து, கல்பத்தின் முடிவு வரையில் உலகத்தைப் பரிபாலனம் செய்து வருகிறார். (62)</p>
<p class="Text">மைத்திரேயரே! பின் கல்பம் முடியும்போது பிரளய காலத்தில் தாமச குணத்தை ஏறிட்டுக் கொண்டு ருத்திரரூபனாக இருந்து அனைத்து பூதங்களையும் விழுங்குகிறார். (63)</p>
<p class="Text">இவ்வாறு அனைத்து பூதங்களையும் விழுங்கியபின், இவ்வண்டத்தையே ஒரே கடலாகச் செய்து ஆயிரம் திருமுடிகள் கொண்ட ஆதிசேஷனைப் படுக்கையாகக் கொண்டு சயனித்திருக்கிறார். (64)</p>
<p class="Text">பின் கண்விழித்தெழுந்ததும் பிரும்மரூபனாக உலகத்தைத் திரும்பவும் படைக்கிறார். (65)</p>
<p class="Text">அறுகுணச் செல்வமுடையவரான ஸ்ரீமந்நாராயணனே அந்தந்த சொரூபங்களிலே நின்று உலகைப் படைத்தல், காத்தல், அழித்தல் என்கிற முச்செயல்களையும் செய்வதனால் அவரே பிரும்மா, விஷ்ணு, ருத்திரன் என்கிற மூன்று திருநாமங்களைத் தரிக்கிறார். (66)</p>
<p class="Text para-style-override-7">அந்த பகவானே சிருஷ்டி கர்த்தாவாக (பிரும்மாவாக) இருந்து சராசரங்களை உடையவராகத் தன்னைத்தானே படைத்துக் கொள்கிறார். அப்படிப் படைக்கப்பட்டவைகளைத் தானாகவே (ஸ்ரீவிஷ்ணுவாகவே) இருந்து பரிபாலிக்கிறார். முடிவில் தானே சிவனாக இருந்து அப்படிப் பரிபாலித்த படைப்பைத் தன்னுள் இழுத்துக் கொள்கிறார். (67)</p>
<p class="Foot-Note">(<span class="char-style-override-7">குறிப்பு:—</span> ஆகையால் சிருஷ்டி கர்த்தாவாகவும், சம்கார கர்த்தாவாகவும், தோற்றுகிறவர்களுக்குச் சிருஷ்டிக்கப்படுவதும் சம்கரிக்கப்படுவதுமாகவும் தோன்றுவதால் ஏற்றத்தாழ்வு ஒன்றுமில்லை.)</p>
<p class="Text">(ஏனெனில்) நிலம், நீர், நெருப்பு, காற்று, ஆகாயம் மற்றும் அனைத்து இந்திரியங்கள், அந்தக்கரணமான மனம் ஆகிய அனைத்தும் அடங்கிய எந்த உலகம் உண்டோ, அவை அனைத்தும் அந்த ஸ்ரீமந்நாராயணனே! (எப்படியென்றால்) சகல பூதங்களுக்கும் ஆத்மாவாய், அனைத்தையும் தனக்குச் சரீரமாகவுடையவன் ஆகையாலே கைகால் முதலிய சரீரத்தின் செய்கை சரீரியான ஆத்மாவிற்கு உதவியாவதுபோல், பிரும்மா முதலியவர்கள் செய்யும் படைப்பு முதலியனவெல்லாம் அந்த பரமாத்மாவிற்கு உதவியாக இருக்கும். (அதாவது ரித்துவிக்குகளின் மூலம் செய்யப்படும் ஹோமம் யஜமானனே செய்வதாக, அதாவது அவனுக்கு உதவுவதாக இருக்கிறதோ, அதே போலத்தான் பரமாத்மாவினால் உண்டாக்கப்பட்ட அனைத்து பிராணிகள் மூலம் செய்யப்படுகின்ற படைப்பு முதலியனவும் அவருக்கு உதவியாக இருக்கும்.) (68,69)</p>
<p class="Text">சேதன—அசேதனங்களான சகல பிரபஞ்சமும் தன் சரீரமாக உடையவராகையாலே பிரும்மா முதலிய உருவங்களினால் படைக்கிறவரும் அவரே, படைக்கப்படுவனவும் அவரே, காப்பவரும் அவரே, காக்கப்படுகின்றனவும் அவரே, அழிப்பவரும் அவரே, அழிக்கப்படுகின்றனவும் அவரே, அனைத்து சொரூபங்களும் அவரே, வரமளிப்பவரும் அவரே, வேண்டப்படுகின்றவரும் அவரே. ஆகையால் அந்த பகவானாகிய ஸ்ரீமந்நாராயணனே எல்லாவிதத்திலும் போற்றத்தக்கவராகிறார். (70)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-3">மூன்றாவது அத்தியாயம் — பிரும்மா முதலியவர்களின் ஆயுளும், காலப் பரிமாணமும்</p>
<p class="Text"><span class="char-style-override-7">மைத்திரேயர் கேட்கிறார்——</span> முனிசிரேஷ்டரே! எந்த பரப்பிரும்மம் குணங்கள் ஏதுமற்றதோ, அளவற்றதோ, அதீதமானதோ, நிர்மலமானதோ, அப்படிப்பட்ட பிரும்மத்திற்குப் படைத்தல், காத்தல், அழித்தல் ஆகிய செயல்களைச் செய்வதாகக் கூறுவது எப்படிப் பொருந்தும்? (1)</p>
<p class="Text"><span class="char-style-override-7">பராசரர் கூறுகிறார்——</span> தவசிகளுக்குள் மிகவும் சிரேஷ்டமானவரே! மைத்திரேயரே! சகல பூதங்களுக்கும் வாக்கிற்கும் மனதிற்கும் எட்டாத சக்தி விசேஷங்கள் அநேகமுண்டு. (அவற்றில் யுக்திக்கு இடமில்லை.) ஆகவே, அக்னிக்கு சூடு என்கிற சக்தி இயற்கையாகவே அமைந்துள்ளது போல பிரும்மத்திற்குப் படைத்தல் முதலிய சக்திகள் இயல்பாகவே உண்டு. இப்பொழுது பகவான் பிரபஞ்சத்தைப் படைத்த விதத்தைக் கூறுகிறேன், கேளுங்கள். (2,3)</p>
<p class="Text">அறிஞரே! நாராயணன் என்கிற திருநாமமுடைய பகவான், உலகங்களுக்குப் பிதாமகனான பிரும்மாவாக அவதரித்தார் என்று உபசாரத்தினால்தான் சொல்லப்படுகிறது. (மகாராத்திரியான பிரளயத்தில் ஸ்ரீமந்நாராயணனுடைய திருமேனியில் பிரவேசித்திருந்து மறுபடியும் தோன்றுவதனால் அவ்வாறு அழைக்கப்படுகிறார்.) (4)</p>
<p class="Text">அந்தப் பிரும்மாவிற்கு அவருடைய அளவினால் நூறு வருஷ காலம் ஆயுள் உண்டு என்று கூறப்படுகிறது. அந்த நூறு வருடத்திற்கு ‘பரம்’ என்று பெயர். அதில் பாதி ‘பரார்த்தம்’ என்று கூறப்படுகிறது. (5)</p>
<p class="Text">குற்றமற்றவரே! நான் முன்பே கூறியிருந்தேனே. அதாவது காலம் என்பது ஸ்ரீவிஷ்ணுவின் சொரூபமே என்று. அதன்படி அந்தப் பிரும்மதேவன் மற்றும் பூமி, பர்வதம், கடல் முதலிய சராசரங்கள் அனைத்திற்கும் வளர்தல், நசித்தல் முதலிய ஆயுளின் கணக்கு உண்டு. (6,7)</p>
<p class="Text">முனிவரே! நிமிடங்கள் பதினைந்து சேர்ந்தால் ஒரு ‘காஷ்டை’ எனப்படும். அந்த காஷ்டை முப்பதானால் ஒரு ‘கலை’. முப்பது கலைகள் கெண்டது ஒரு ‘முகூர்த்தம்’. (8)</p>
<p class="Text">முப்பது முகூர்த்தம் ஒரு மனிதனுக்கு ஒரு ‘நாள்’. அதாவது ஒரு இரவும் பகலும். இந்த இரவு—பகல் முப்பதானால் இரண்டு ‘பக்ஷங்கள்’. அதாவது ஒரு மாதம். (9)</p>
<p class="Text">ஆறு மாதங்கள் கூடினால் ஓர் ‘அயனம்’ ஆகும். தக்ஷிணாயனம், உத்தராயணம் என்கிற இரண்டு அயனங்கள் சேர்ந்தால் ஒரு ‘வருடம்’. தக்ஷிணாயனம் என்பது தேவர்களின் இரவுபொழுது, உத்தராயணம் என்பது பகலாகும். (10)</p>
<p class="Text">தேவர்களுடைய பன்னிரண்டாயிரம் வருடங்களானால் ஒரு ‘சதுர்யுகம்’ ஆகும். அவை சத்தியயுகம் (கிருதயுகம்), திரேதாயுகம், துவாபரயுகம், கலியுகம் என்பன. அவற்றினுடைய பரிமாணத்தை இப்பொழுது உங்களுக்குச் சொல்கிறேன். (11)</p>
<p class="Text">கால தத்துவமறிந்த முன்னோர்கள் சத்தியயுகம், திரேதாயுகம், துவாபரயுகம், கலியுகம் முதலியனவற்றின் பரிமாணங்கள் முறையே நான்கு, மூன்று, இரண்டு, ஒன்று தேவ வருடங்கள் என்கின்றனர். (12)</p>
<p class="Text">ஒவ்வொரு யுகத்திற்கும் முதலில் அத்தனை நூறு வருடங்கள் சந்தியை என்றழைக்கப்படுகிறது. யுகத்திற்குப்பின் அத்தனை கணக்குள்ள சந்தியாம்சங்கள் இருக்கின்றன. (அதாவது சத்தியயுகம் முதலியனவற்றிற்கு முன் முறையே நான்கு, மூன்று, இரண்டு, ஒன்று என்கிற கணக்கில் நூறு திவ்விய வருடங்கள் சந்தியைகளும், அத்தனை வருடங்கள் சந்தியாம்சங்களும் இருக்கின்றன.) (13)</p>
<p class="Text">முனிவரே! இந்த சந்தியை மற்றும் சந்தியாம்சம் என்கிற காலங்கட்கு இடைப்பட்ட காலமே சத்தியயுகம் முதலிய நான்கு யுகங்கள் ஆகும். முனிவரே! சத்தியயுகம், திரேதாயுகம், துவாபரயுகம், கலியுகம் இந்நான்கு யுகங்களும் ஒன்றுசேர்ந்தால் அது ஒரு சதுர்யுகம் ஆகும். இவ்வாறு ஆயிரம் சதுர்யுகம் பிரும்மதேவரது ஒரு நாள். (14,15)</p>
<p class="Text">பிராம்மணோத்தமரே! பிரும்மதேவரின் ஒரு தினத்தில் பதினான்கு மனுக்கள் தோன்றுவார்கள். அவர்களது காலத்தின் பரிமாணங்களைக் கூறுகிறேன், கேளுங்கள். (16)</p>
<p class="Text">சப்தரிஷிகள், வசு—ருத்ர—ஆதித்யர்கள் என்னும் தேவகணங்கள், இந்திரன், மனு, மனுவின் பிள்ளைகளான அரசர்கள் (முதல் கல்பத்தை ஒட்டி) ஒரே காலத்தில் தோன்றி, ஒரே காலத்தில் அவர்கள் மரிக்கிறார்கள். (17)</p>
<p class="Text">எழுபத்தோரு சதுர்யுகங்கள் கொண்டது ஒரு ‘மன்வந்தரம்’ என்று கணக்கிடப்பட்டுள்ளது. இந்திரன் முதலான தேவதைகளுக்கும் மனுக்களுக்கும் இதுவே ஆயுட்பிரமாணம் ஆகும். இவ்வாறு திவ்விய வருட கணக்கின்படி ஒரு மன்வந்தரத்திற்கு எட்டு லட்சத்து ஐம்பத்திரண்டாயிரம் ஆண்டுகள் என்று கணக்கிடப்பட்டுள்ளது. (18,19)</p>
<p class="Text">முனிவரே! மனிதர்களின் வருடக்கணக்கின்படி ஒரு மன்வந்தரத்தின் கால அளவு முப்பது கோடியே அறுபத்தேழு லட்சத்து இருபதினாயிரம் வருடங்களாகும். (20,21)</p>
<p class="Text">இவ்வாறு பதினான்கு மன்வந்தரங்களானால் நான்முகனான பிரும்மனுக்கு ஒரு பகலாகும். இதன்பின் ஒரு நைமித்திகப் பிரளயம் உண்டாகும். (22)</p>
<p class="Text">இந்த தினப்பிரளயத்தில் பூலோக, புவர்லோக, ஸ்வர்லோகங்கள் எரிந்து அழிந்து விடுகின்றன. அப்போது மகர்லோகத்தில் வசிப்பவர்கள் அந்தப் பிரளயாக்னி சுவாலையின் வேகத்தைப் பொறுக்க மாட்டாமல், தங்கள் உலகத்தை விடுத்து ஜனோலோகத்திற்குப் போவார்கள். (23)</p>
<p class="Text">அப்பால் ஏழு கடல்களும் பொங்கி மூவுலகங்களையும் ஒரே கடலாகச் செய்கிற சமயத்தில் நாராயணனின் மகனான நான்முகன் மூவுலகங்களையும் விழுங்கிய பரமாத்மாவினுள் உட்புகுதலினால் பருத்தவராகி அவருடைய நாபி கமலத்தில் இருக்கையில், ஆதிசேஷனாகிய சயனத்தில் திருப்பள்ளி கொண்டு, ஜனோலோகாதிவாசிகளான யோகீசுவரர்களால் தியானிக்கப் பட்டவராய் முன் சொல்லப்பட்ட பகலளவு, இரவில் யோகநித்திரை செய்தருளுவார். இவ்வாறு ஆயிரம் சதுர்யுகக் காலமான இரவும் கடந்த பின்பு கமலத்தில் உதித்த பிதாமகர் மீண்டும் சராசரங்களைப் படைப்பார். (24,25)</p>
<p class="Text">இவ்வாறு பக்ஷம், மாதம் முதலிய கணக்கில் பிரும்மதேவரது ஒரு வருடமும் மறுபடியும் நூறு வருடங்களும் கழிகின்றன. பிரும்மதேவரது நூறு வருடம் அந்த பரமாத்மாவிற்கு (பிரும்மாவிற்கு) பரமாயு ஆகும். (26)</p>
<p class="Text">குற்றமற்றவரே! அந்தப் பிரும்மதேவரது ஒரு பரார்த்தம் (ஐம்பது ஆண்டுகள்) கழிந்துவிட்டது. அதன் முடிவில் ‘பாத்மம்’ என்கிற மகாகல்பம் ஆரம்பமாகிறது. (27)</p>
<p class="Text">அந்தணரே! இப்பொழுது நடப்பது அந்தப் பிரும்மதேவரது மற்றொரு (இரண்டாவது) கல்பம் ‘வராக கல்பம்’ என்பதாகும். இதுவே முதல் கல்பமாகும். (28)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-4">நான்காவது அத்தியாயம் — பிரும்மதேவர் தோன்றுதலும், வராக பகவான் பூமியை எடுத்தலும், பிரும்மதேவரது படைப்பும்</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! நாராயணன் என்கிற திருநாமத்தையுடைய அந்தப் பிரும்மசொரூபரான பகவான், இந்த கல்பத்தின் தொடக்கத்தில் சகல பூதங்களையும் எவ்வாறு படைத்தார்? என்பதை அடியேனுக்குத் தெளிவாகுமாறு முந்திய பாத்ம கல்பத்தைப் பற்றிய பிரளயத்தின் பின்னான இந்த வராக கல்ப படைப்பைப் பற்றிக் கேட்க விரும்புகின்றேன். தயவு செய்து அதை வர்ணிப்பீராக. (1)</p>
<p class="Text"><span class="char-style-override-7">பராசரர் கூறுகிறார்——</span> பிரஜாபதிகள் அனைவருக்கும் அதிபனாக, நாராயணாத்மகனாக, தேவதேவனாக, நான்முகன் வடிவனாக விளங்கும் அந்த பகவான் பிரஜைகளைப் படைத்த விதத்தைக் கூறுகிறேன், கேளுங்கள். (2)</p>
<p class="Text">முன்சொன்னபடி சதுர்யுக சகஸ்ர எண்ணிக்கையான இரவெல்லாம் யோகநித்திரை செய்தருளி, விடிவோரையில் உறக்கம் தெளிந்து உணர்வையடைந்து, சத்துவகுணம் மேலிட்டவராய், சூன்யமான மூன்று உலகத்தையும் மறுபடியும் படைக்கப் பிரும்மன் திருவுள்ளம் கொண்டார். (3)</p>
<p class="Text">அந்த பகவானான ஸ்ரீமந்நாராயணன் பரத்திற்கும் பரனானவர்; நினைப்பிற்கெட்டாதவர்; பிரும்மா, சிவன் முதலிய தேவர்களுக்கும் தேவரானவர்; பரப்பிரும்ம சொரூபர்; ‘என்று தோன்றினாரோ?’ என்பது தெரியாதவர் (அனாதி); அனைத்திற்கும் தோற்றுவாயானவர்! (4)</p>
<p class="Text">ஸ்மிருதிகள் எழுதிய மனு முதலியவர்கள், இவ்வுலகம் தோன்றவும் லயமடையவும் உள்ள ஒரே இடமாகிய பிரும்மசொரூபரான ஸ்ரீமந்நாராயணனைப் பற்றி இந்தச் சுலோகத்தைக் கூறுகிறார்கள். (5)</p>
<p class="Text">‘நரன்’ என்கிற சொல்லின் பொருளான பரமாத்மாவிடமிருந்து தோன்றியதால் தண்ணீருக்கு ‘நாரம்’ என்று பெயர். அந்த ‘நாரம்’ அவருக்குத் தங்குவதற்கான இடமானபடியால் அந்த பரமாத்மாவை ‘நாராயணன்’ என்றழைக்கின்றனர். (6)</p>
<p class="Text">இவ்வாறு திவ்வியமான திருநாமம் உள்ளவரும் உலகநாயகருமாகிய அந்த எம்பெருமான் நீர் மேல் தாமரை இலையில் ஒன்று மிதக்கக் கண்டு ஒரே கடல் மயமான பிரளய நீரில் மூழ்கியிருந்த பூமியை மேலே எடுக்க நினைத்து, முன் கல்பத்தில் உலகங்களைக் காப்பாற்ற மச்சம், கூர்மம் முதலிய திருவவதாரங்களைச் செய்தருளினாற்போல், அப்போது அகில உலக ரட்சணத்திற்காகவே நிலைத்த திருவுள்ளம் உடையவராகி, வேதங்களும் வேதங்களாலே சொல்லப்பட்ட யாகம் முதலிய தருமங்களால் நிரூபிக்கத்தக்கதான ஸ்ரீவராகாவதாரத்தைச் செய்தார். ஜனோலோகத்தில் இருக்கிற ஸனகர், ஸநந்தனர் முதலிய யோகீந்திரர்கள் வேதவசனங்களாலே பலபடியாகத் துதிக்கப் பெற்று தமக்குத்தாமே ஆதாரமாகி எங்கும் ஒரே கடலான பிரளய நீரில் பிரவேசித்தருளினார். (7—10)</p>
<p class="Text">இவ்விதமாகத் தன்னைக் கரையேற்றுவதற்காகப் பாதாளத்திற்கு எழுந்தருளின எம்பெருமானைக் கண்டு பூமிபிராட்டி மிகவும் மகிழ்ச்சி கொண்டு இருகைகளையும் கூப்பி, பக்தியினால் உடல் வளையத் தண்டனிட்டுத் துதிக்கலானாள். (11)</p>
<p class="Text"><span class="char-style-override-7">பூமிப்பிராட்டி துதிக்கிறாள்——</span> செந்தாமரைக்கண்ணனே! சங்கம், சக்கரம், கதை, பத்மம் முதலியவற்றைக் கைகளில் ஏந்தியவரே! தங்களை வணங்குகிறேன். முன்பு பெருங்கடலில் மூழ்கியிருந்த என்னைத் தாங்கள் தானே கரையேற்றுவித்தீர். இப்போதும் அதேபோல என்னைக் கரையேற்றிவிட வேண்டும். (12)</p>
<p class="Text">ஜனார்த்தனா! தங்கள் கடாட்சத்தினால் காக்கப்பட்ட நானும், நீர்—தீ—வாயு—ஆகாயங்களும், மஹத், அஹங்காரம், தன்மாத்திரைகள், பிரகிருதி, ஜீவன் ஆகியன அனைத்தும் தங்களது சரீரமன்றோ! (13)</p>
<p class="Text">ஹே பரமாத்மன்! தங்களை நமஸ்கரிக்கிறேன். ஹே புருஷோத்தமன்! தங்களுக்கு வணக்கம். காரணமான பிரதானமாகவும் காரியமான வியக்தனாகவும் விளங்கும் தங்களுக்கு வணக்கம். காலசொரூபியே! தங்களைத் திரும்பத் திரும்ப நமஸ்கரிக்கிறேன். (14)</p>
<p class="Text">ஹே பிரபுவே! உலகைப் படைத்துக் காத்து அழிப்பதற்காகவே பிரும்மா, விஷ்ணு, ருத்ரன் என்கிற உருவம் தாங்கி நிற்கும் தாங்களே அனைத்து பூதங்களையும் படைக்கின்றீர், காக்கின்றீர், பின் அழிக்கின்றீர். (15)</p>
<p class="Text">ஹே கோவிந்தா! மேலும் உலகமெங்கும் ஒரே கடலாக ஆன பின்பு அனைத்தையும் தன் திருவுதரத்தில் அடக்கிக் கொண்டு முடிவில் மகாயோகிகளால் தியானிக்கப்பட்டு அந்தப் பிரளய நீரில் சயனித்துக் கொண்டிருக்கிறீர்கள். (16)</p>
<p class="Text">ஹே பிரபுவே! தங்களுடைய எந்தவொரு பரதத்துவமுண்டோ, அதை இன்றுவரை யாரும் அறிந்தாரில்லை. ஆகவே, உலகைக் காத்தருள வேண்டி திருவிளையாடலாகத் தாங்கள் ஏற்ற மச்சம், கூர்மம், வராகம் முதலிய அவதாரங்களையன்றோ தேவர்களும் பூசிக்கின்றார்கள். (17)</p>
<p class="Text">மோட்சத்தை விரும்புகின்ற மகரிஷிகளும் பரப்பிரும்மமான உம்மை ஆராதித்து முக்தராய் பரமானந்தத்தை அடைகிறார்கள். அனைத்திற்கும் ஆதாரமாயும் ஆதேயமாயும் (தாங்கப்படுவதாயும்) தாரகமாயும் பிரகாசகனுமாகையால் ஸ்ரீவாசுதேவன் என்கிற திருநாமமுள்ள உம்மைப் பூசிக்காமல் யார்தான் முக்தி அடையக் கூடும்? (18)</p>
<p class="Text">மனதினால் வாங்கப்படுகின்ற இன்பம் முதலியவைகளும், கண் முதலிய இந்திரியங்களால் கிரகிக்கப்படும் ரூபங்களும், புத்தியினால் பகுத்தறியும்படியான விஷயங்களுமாகிய அனைத்தும் தங்களது சொரூபமேயன்றோ! (19)</p>
<p class="Text">தேவதேவனே! தங்களிடத்திலிருந்து பிறந்து, தங்களையே அண்டி, தங்களது சரீரமாக தங்களிடமே நிலைத்திருப்பேனாகையால் உலகமெல்லாம் அடியாளை மாதவனது உறவு பெற்ற ‘மாதவி’ என்று அழைக்கின்றது. (மாதவன் என்கிற சொல்லின் பேரில் ‘மாதவன் மனைவி’ என்கிற பொருளில் வந்தது ‘மாதவி’ என்கிற சொல்.) (20)</p>
<p class="Text">சகல ஞானசொரூபரே! நீர் ஜயசாலியாகக் கடவீர். (அதாவது நீர் வாழ்க!) ஸ்தூலப் பிரபஞ்ச சொரூபரே! நீர் வாழ்க! அழிவற்றவரே! வாழ்க! அளவில்லாதவரே! அனந்தரே! கண்களுக்குத் தெரியும் வியக்தபூதாதி சொரூபரே! அவ்வியக்த சொரூபரே! நீர் வாழ்க! வாழ் (21)</p>
<p class="Text">உயர்ந்தவைகளாகவும், தாழ்ந்தவைகளாகவுமுள்ள சராசரங்களுக்கு ஆத்மாவானவரே! உலகின் ஆன்மாவானவரே! வேள்வி சொரூபரே! தாங்கள்தான் வஷட்காரன். ஓங்கார சொரூபரே! ஆகவனியம், கார்கபத்யம், தக்ஷிணாக்னி என்கிற மூன்று அக்னி சொரூபமானவரே! (22)</p>
<p class="Text">ஹரியே! நான்கு வேதங்களும் நீரே! வேதாங்கங்களும் நீரே! யாகத்துக்குரிய புருஷனும் நீரே! சூரியன், சந்திரன் முதலிய கிரகங்களும், நட்சத்திரங்களும், தாரா கணங்களும் மற்றும் அனைத்துலகங்களும் தாங்களேதான். (23)</p>
<p class="Text">புருஷோத்தமரே! பரமேசுவரரே! மூர்த்தமான திரவியங்களும், மூர்த்தமில்லாதவைகளும், காணப்பட்டவைகளும், காணப்படாதவைகளும் மற்றும் அடியேனால் சொல்லப்பட்டதும் சொல்லப்படாததுமான அனைத்தும் தாங்களேதான். சகல தேவதைகட்கும் மேலான சுவாமி தாங்களே. இவ்வாறு எல்லாவற்றிற்கும் ஆத்மாவாக விளங்கும் தங்களை வணங்குகிறேன். திரும்பத் திரும்ப தங்களை வணங்குகிறேன். (24)</p>
<p class="Text"><span class="char-style-override-7">பராசரர் கூறுகிறார்——</span> பூமிபிராட்டி இவ்வாறு துதிக்க அந்தப் பூமியைத் தாங்குபவரான ஸ்ரீயப்பதியானவன் வராக ரூபத்திற்கு குணமான ‘குர் குர்’ என்ற சப்தத்தினால் பூமிபிராட்டி செய்த துதிக்குத் திருவுள்ளம் உகந்ததைக் காட்டியருளினார். அந்த ‘குர் குர்’ என்கிற சப்தம் சாமவேதமயமானது. (25)</p>
<p class="Text">பின்பு மலர்ந்த செந்தாமரை மலரையொத்த திருக்கண்களுடையவரும், கருநெய்தல் பூவையொத்த திருமேனி உடையவருமான மகாவராக ரூபமெடுத்த ஸ்ரீமந்நாராயணன் தனது கோட்டின் (பன்றியின் தந்தம்) நுனியாலே பூமியை உயரவெடுத்து, பெருத்ததொரு நிலமலையோ! என்னுமாறு பாதாளத்தினின்றும் எழுந்தருளினார். (26)</p>
<p class="Text">இவ்வாறு தோன்றிய ஸ்ரீயக்ஞவராகமூர்த்தியினுடைய சுவாசத்தினால் எழும்பிய பெருங்கடல் நீரானது ஜனோலோகம் வரைக்கும் பரந்து, அங்கே பகவத் தியானம் செய்து கொண்டிருக்கும் மகாபரிசுத்தரான ஸனகர், ஸநந்தனர் ஆகிய முனிவர்களது திருமேனிகளில் பட்டு அவர்களை மேலும் பரிசுத்தர்களாக்கியது. (27)</p>
<p class="Text">அந்த சமயத்தில் ஒரே கடலான அந்த நீர், ஸ்ரீயக்ஞவராக மூர்த்தியினுடைய குளம்புகள் தாக்கினதால் பிளந்த அண்டகடாகத்தினுள் நுழைந்து பாதாளத்திற்கு வெகு இரைச்சலுடன் இறங்கிற்று. அந்த மகாவராகமூர்த்தியினுடைய பிரளய மாருதத்திற்கு இணையான நிசுவாசத்தின் (மூச்சை வெளியிடுதலின்) வேகத்தினால் ஜனோலோகவாசிகளான ஜனங்கள் இங்குமங்கும் ஓடினார்கள். (28)</p>
<p class="Text">இவ்வாறு சுவாமி பிரளயார்ணவ ஜலத்தினால் நனைந்த திருவுதரத்தோடு கோட்டு நுனியில் பூமியைத் தாங்கிக் கொண்டு ரசாதல உலகத்திலிருந்து எழுந்தருளி, சர்வ வேதாத்மகமான தன் திவ்வியத் திருமேனியை உதறியபோது அந்த வராக மூர்த்தியினுடைய உரோமகூபங்களின் நடுவே நின்று காணப்பட்ட ஜனோலோகநிவாசிகளான ஸநகர், ஸநந்தனர், ஸநத்குமாரர், ஸநத்சுஜாதரர் முதலிய யோகிகள் ஆனந்தம் மிகுந்து அதிக பக்தியுடன் மயிர்க்கூச்செறிந்து கம்பீரமும் பயங்கரமும் கலந்த கண்களுடைய வராகப் பெருமானைத் துதிக்கலாயினர். (29,30)</p>
<p class="Text">“பிரும்மன் முதலான லோகேசுவரர்களுக்கெல்லாம் மேலான ஈசுவரனே! நீர் வெற்றி கொள்க! பிரும்மன், ருத்ரன் ஆகியவர்களைப் படைத்ததனால் ‘கேசவன்’ என்னும் திருநாமத்தைப் பெற்றவரே! சங்கு, சக்கரம், கதை, வாள், வில் என்கிற ஐந்து ஆயுதங்களையும் தரித்தவரே! எல்லாம் செய்ய வல்லவரே! படைத்தல், காத்தல், அழித்தல் என்கிற முத்தொழில்களையும் செய்பவரே! ஈசுவரரே! எதைப் ‘பரமபதம்’ என்றழைக்கின்றனரோ, அதுவும் தங்களைத் தவிர வேறொன்றில்லை. (31)</p>
<p class="Text">தங்களுடைய கோரைப்பற்களே யூபஸ்தம்பங்கள். யக்ஞபுருஷரே! தங்களுடைய நான்கு கால்களும் நான்கு வேதங்கள். தங்களுடைய பற்கள் யாகங்கள். தங்கள் முகத்தில் சியேனம், சித்தம் முதலிய வேதிகைகள். நாக்கே அக்னி. ரோமங்களே தருப்பைப் புற்கள். (32)</p>
<p class="Text">மகாத்மாவே! தங்களது கண்களே இரவும் பகலும். தங்களது சிரசே சகல வேதங்களுக்கும் ஆதியான பிரணவம். தேவரே! தங்களுடைய பிடரி மயிர்கள் புருஷசூக்தம் முதலான வைஷ்ணவ சூக்தங்கள் அனைத்தும். தங்களுடைய நாசியே (மூக்கே) ஹோமத்தில் இடப்படும் அனைத்து திரவியங்கள். (33)</p>
<p class="Text">தங்களது திருமுகமண்டலமே ‘ஸ்ருக்’ என்னும் மர அகப்பை போன்ற ஓமக்கருவி. தங்களது கம்பீரமான ‘குர்குர்’ என்கிற த்வனியே (சப்தமே) சாமவேதம். தங்களுடைய திருமேனியே ‘ப்ராக்வம்சம்’ என்கிற அக்னிசாலையின் முன்புறம். தங்களுடைய அவயவச் சேர்க்கைகளே சத்ரயாகங்கள். தங்களுடைய இரு காதுகளே யாகம் முதலிய இஷ்டகர்மங்களும், குளம் வெட்டுதல் முதலிய பூர்த்தகர்மங்களும். இப்படியான மூர்த்தியால் அனாதியாயுள்ள ஆறுகுண ஐசுவரியமுடைய எம்பெருமானே! தாங்கள் எங்களிடம் கருணை புரிய வேண்டும். (34)</p>
<p class="Text">திருவடி வைப்பினால் பூமியை ஆக்ரமித்து முதலில் நின்ற சொரூபமும், பதம், கிரமம் என்கிற ஏற்பாடுகளோடு கூடி அளவற்றதாய் ஆதியில் நின்ற சப்த (வேத)ப் பிரும்மமும் தாங்களே. அக்ஷர சொரூபியாயும், சராசரமயமான உலகங்களுக்கெல்லாம் ஒப்பில்லாத ஆட்சியை உடையவராகவும், தம் தம் விருப்பங்களைப் பிரார்த்திக்கத் தக்கவராயும் இருக்கின்ற தாங்கள் எங்களுக்குக் கிருபை புரியவேண்டும். (35)</p>
<p class="Text">உலகநாதனே! திவ்வியமான தங்களுடைய கோரைப்பல்லின் நுனியில் காணப்படுகின்ற இந்த அனைத்துப் பூமண்டலம் தாமரைத் தடாகத்தின் உள் நுழைந்து விளையாடுகின்ற மதயானையினது தந்தங்களிலே சேறுடன் கூடின தாமரைப் பூவின் இதழ்கள் எப்படியிருக்குமோ, அப்படியே காணப்படுகின்றது. (36)</p>
<p class="Text">ஒப்பில்லாத பெருமையுள்ளவரே! பூமிக்கும் ஆகாயத்திற்கும் நடுவிலிருக்கும் அந்தரிக்ஷம் என்பது விசுவரூபதரரான தங்களது திவ்விய மங்கள விக்கிரகத்தினாலேயே வியாபிக்கப் பட்டிருக்கிறது. அகில உலகங்களையும் வியாபிக்கத்தக்க காந்தியுடையவரே! தாங்கள் இந்தப் பிரபஞ்சத்திற்கு நலமுண்டாகும்படி திருவுள்ளம் பற்ற வேண்டும். (37)</p>
<p class="Text">உலகநாதனே! உண்மையான பொருள் தாங்கள் ஒருவரேயன்றி மற்றொன்றில்லை. எப்படியெனில் சராசரமயமான அனைத்தும் தங்களாலேயே வியாபிக்கப்பட்டு தங்கள் திருமேனியாகவே இருக்கிறபடியினால் இவையனைத்தும் உமது பெருமையாகவே ஆகிறது. ஆகவே, தாங்கள் ஒருவரே மேன்மையான பொருளாகிறீர். (38)</p>
<p class="Text">உலகத்திற்கு நிமித்த—உபாதான காரணபூதராய், அதனிடத்தில் உள்ளும் புறமும் வியாபித்திருக்கின்ற உமது பெருமை கூறத்தக்கதோ? கண்களுக்கும் மனதிற்கும் விஷயங்களாகக் காணப்பட்டிருக்கும் வஸ்துக்களெல்லாம் ஞானமே வடிவான தங்களது சரீரங்களே. சத்—அசத் என்கிற பகுத்தறிவற்ற அஞ்ஞானிகள் தங்களுடைய சரீரமான பிரபஞ்சத்தைப் பிராந்தி ஞானத்தினால் (விபரீத உணர்வால்) வேறான தேவமனுஷ்யர்கள் ரூபமாக நினைக்கின்றனர். (39)</p>
<p class="Text">புத்தியீனர்களான மக்கள் ஞானமயனான தங்களுடைய சொரூபங்களை அறிந்து கொள்ளாமல், தான் தேவன் என்றும், தான் மானிடம் என்றும், இது பசு என்றும், இது தாவரம் என்றும் பிராந்திக்கு வசப்பட்டு நினைத்துக் கொண்டு மோகமாகிற பெருங்கடலில் மூழ்கித் தவிக்கிறார்கள். (40)</p>
<p class="Text">இப்படி பிரகிருதி—புருஷ விவேகமில்லாத சேதனங்கள் சகல ஜகத் காரணபூதனும், ஸமஸ்த ஜகத் சரீரகனுமான தங்கள் சொரூபத்தை எப்படிக் காண்பார்கள்? எவர்கள் ஆத்ம சொரூபத்தை ஞானசாரமாக அறிந்து பகவானை அனுபவிக்கத்தக்க யோகநிலைக்கு யோக்கியமான பரிசுத்தமான மனதுடையவர்களோ, அவர்கள் பிரகிருதியின் செயலான தேவன், மனிதன் என்கிற சொரூபமாகக் காணப்படுகின்ற இந்தப் பிரபஞ்சத்தை ஞானகுணமுள்ள ஆன்மசொரூபமாகவும் உமது திருமேனியாகவும் காண்கிறார்கள். (41)</p>
<p class="Text">எல்லோருக்கும் மேலான இறைவா! அனைத்திற்கும் அந்தர்யாமியாய் இருப்பவரே! அனைத்து உலகிற்கும் இருப்பிடமானவரே! அறிவிற்கெட்டாத பெருமை கொண்டவரே! சேவிப்பவர்கள் நெஞ்சம் குளிரும்படி செந்தாமரைபோல் அலர்ந்த திருக்கண்களுடையவரே! இந்தப் பூமியைக் கரையேற்றி எங்களுக்கு நன்மை செய்தருள வேண்டும். (42)</p>
<p class="Text">சர்வ ஐசுவர்யம் உடையவரே! கோவிந்தனே! நீர் சத்துவ குணத்தை ஏற்று இவ்வுலகம் அனைத்தையும் ரட்சிக்கத் திருவுள்ளம் பற்றினீர். ஆகையால் பூமியை எடுத்து ஓரிடத்தில் நிறுத்தி எங்களுக்கு க்ஷேமத்தைக் கொடுத்தருள வேண்டும். செந்தாமரைக்கண்ணனே! எங்களுக்குச் சாந்தியைக் கொடுப்பாயாக! (43)</p>
<p class="Text">செந்தாமரைக்கண்ணனே! உலகங்களுக்கு உதவியாகவன்றோ தாங்கள் இந்தப் படைப்பில் நுழைவது. தங்களுக்கு வணக்கம். எங்களுக்குச் சுகமருளக் கடவீர்.” (44)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸநகாதி யோகீந்திரர்கள் பலவிதமாகத் தோத்திரம் செய்ய பூமியைத் தாங்கி நிற்பவரும், ஸ்ரீவராகரூபியுமான பரமாத்மா பெருங்கடலினின்றும் பூமியை வெளியே எடுத்து பழையபடியே ஜலத்தின்மேல் நிலைநிறுத்தி அருளினார். (45)</p>
<p class="Text">இவ்விதமாக அந்தப் பெருவெள்ளத்தின்மேல் வைக்கப்பட்ட பூமியானது ஒரு பெருங்கப்பல் போல நின்றது. மிகவும் பரந்து விரிந்ததாக இருந்ததனால் அது அப்பெருங்கடலில் மிதந்து கொண்டிருந்ததே தவிர மூழ்கவில்லை. (46)</p>
<p class="Text">பின்பு அனைத்திற்கும் காரணரான, அனாதியான ஸ்ரீஹரி (பூமிதேவி பிரார்த்தித்தபடி) அந்த பூமியில் தன் சங்கல்ப மாத்திரத்தினால் முன் எரிந்துபோன பர்வதம் முதலானவைகளையெல்லாம் மறுபடியும் முன்போலவே படைத்தருளினார். (47,48)</p>
<p class="Text">இப்படியாக ஸ்ரீமந்நாராயணன் ரஜோகுணத்தைச் சுவீகரித்துக் கொண்டு நான்கு முகங்களோடு கூடின பிரும்மரூபத்தைத் தரித்துக் கொண்டு ஏழு தீவுகளாய் இருக்கிற பூமி பாகங்களையும் மற்றும் புவர்லோகம் முதலான உலகங்களையும் மறுபடியும் முன்போலவே படைத்தருளினார். (49,50)</p>
<p class="Text">எம்பெருமான் படைப்பில் ஒரு நிமித்தமாத்திரம்தான். சிருஷ்டிக்கப்படும் வஸ்துக்களுடைய சக்தியே முக்கிய சக்திகளாகின்றன. (எம்பெருமான் மத்தியஸ்தனாயும் நிமித்தகாரணனாயும் இருப்பார். இப்படி சிருஷ்டிப்பதனால் பகவானுக்கு பக்ஷபாதமும் கருணையின்மையும் இல்லை. ஜீவன்கள் அனாதி கர்மங்களின் பழக்கத்திற்காட்பட்டுப் பூர்வ கர்மானுரூபமாக நானாவித சரீரங்களையடைந்து நானாவித கர்மமார்க்கங்களில் சஞ்சரித்துக் கொண்டிருக்கின்றன.) (51)</p>
<p class="Text">சர்வசமனும் சாட்சிபூதனுமான பரமபுருஷனைத் தவிர பிரபஞ்சத்திற்கு வேறொரு காரணமுமில்லை. ஜீவாத்மாக்களுடைய அனாதி கர்மவாசனா சக்தியினால் நல்ல பிறவிகளும் கெட்ட பிறவிகளுமாய் அந்தந்த வஸ்துக்கள் மாறி வரும். ஆகையாலேதான் பகவான் முக்கிய காரணமாயிருந்தாலும், சேதனங்களுடைய கர்மங்களைக் கொண்டே படைப்பும் பலவிதமாக இருக்கிறது. ஆகவே, அவை பிரதானமாய் உபசாரமாகச் சொல்லப்பட்டவை. (52)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-5">ஐந்தாவது அத்தியாயம் — அவித்யை முதலிய பலவிதப் படைப்பின் வருணனை</p>
<p class="Text"><span class="char-style-override-7">மைத்திரேயர் கேட்கிறார்——</span> அந்தணரே! ஆதி காலத்தில் அந்தப் பிரும்மதேவர் தேவதைகள், ரிஷிகள், பித்ருக்கள், அசுரர்கள், மனிதர்கள் முதலானவர்களையும், விலங்குகளையும், பறவைகளையும், மற்றுமுள்ள தாவரங்களையும் எவ்வாறு சிருஷ்டித்தார்? அவற்றின் குணங்கள், சுபாவங்கள், ரூபங்கள் எவை? ஆகியனவற்றை விரிவாக எங்களுக்குக் கூறவேண்டும். (1,2)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பகவான் இந்த ஜகத்தை எவ்வாறு சிருஷ்டி செய்தார்? என்பதை தங்களுக்குக் கூறுகிறேன், கவனமாகக் கேளுங்கள். (3)</p>
<p class="Text">பிரும்மதேவன் உலகைப் படைக்க நினைத்துக் கொண்டிருக்கையில் காலநியாமகனான ஸ்ரீமந்நாராயணனால் ஏவப்பட்ட நினைக்காததொரு நினைவினால் தாமச குணப்பிரதானமான சிருஷ்டியொன்று உண்டாயிற்று. (4)</p>
<p class="Text">மகாத்மாவான அவரிடமிருந்து முதலில் தமசு (அஞ்ஞானம்), மோகம், மகாமோகம் (போகத்தில் ஈடுபாடு), தாமிசிரம் (கோபம்), அந்ததாமிசிரம் (அபிநிவேசம் என்கிற பெருத்த ஈடுபாடு) என்று கூறக் கூடிய ஐந்து பர்வாக்கள் என்ற அவித்யை தோன்றியது. (5)</p>
<p class="Text">இந்த அவித்யை ஐந்துவிதமாக மரங்கள், புதர்கள், கொடிகள், பூண்டுகள், புற்கள் என்கிற ஐவகைப்பட்ட தாவரப் படைப்பாக இருந்தது. அது சுத்த தாமசப் படைப்பாகையால் தண்ணீர் முதலானவைகளை ஏற்றுக் கொள்வது, முளைப்பது, செழிப்பது முதலான காரியங்களுக்கேற்ற அற்ப அறிவுள்ளதேயன்றி, தன்னை இப்படிப்பட்டதென அறிவதும், சப்தம் முதலிய விஷயங்களையும், இன்ப—துன்பங்களையும் அறிவதுமாகிய அறிவற்ற நிலையாக இருக்கும். (6)</p>
<p class="Text">வராக சுவாமியால் முதன்முதலில் நிலைநிறுத்தப்பட்ட காரணத்தால் மலைகள் முதலியன முக்கியம் எனப்பட்டன. ஆகவே, இந்தப் படைப்பும் முக்கியப் படைப்பு எனப்பட்டது. (7)</p>
<p class="Text">இந்தப் படைப்பு உலக வியாபாரத்தை நடத்தும் வன்மையற்றவையாகையால் ‘இவைகளினால் பயனில்லை’ என்று சதுர்முகனான பிரும்மதேவர் நினைத்துக் கொண்டிருக்கையில் அவருடைய பக்கங்களிலிருந்து விலங்குகள் முதலிய ‘திர்யக்’ பிராணிகள் தோன்றின. அவை பக்கங்களிலிருந்து குறுக்காய்ப் பிறந்தனவாகையால் ‘திர்யக்குகள்’ என்று சொல்லப்படும். (8,9)</p>
<p class="Text para-style-override-7">அவையும் தமோகுணப் பிரதானங்களாகையால் விவேகமற்றவைகளாய், தாயைப் புணர்தல் முதலான அக்கிரமச் செய்கையுள்ளவைகளாய், பகுத்தறிவற்ற தங்கள் ஞானமே மிகச்சிறந்த ஞானமாக நினைத்துக் கொண்டு, உடலையே ஆன்மாவாக எண்ணிக் கொண்டு அகங்கார மயங்களாய் <span class="char-style-override-9">‡</span>இருபத்தெட்டு விதங்களாய் இன்ப—துன்பம் மாத்திரம் அறிந்தவைகளாய், தகப்பன், தாய், தம்பி, அண்ணன் என்கிற சம்பந்தம் ஒன்றும் அறியாதவைகளாய் இருந்தன. (10,11)</p>
<p class="Foot-Note"><span class="char-style-override-37">‡</span> ‘ஸாங்க்யகாரிகை’ (49—51) என்னும் நூலில் இருபத்தெட்டு லதங்களைப் பற்றி இவ்வாறு கூறப்படுகிறது——</p>
<p class="Foot-Note-Slok">ஏகாத<span class="char-style-override-38">3</span>சேந்த்<span class="char-style-override-38">3</span>ரியவதா<span class="char-style-override-38">4</span>: ஸஹ</p>
<p class="Foot-Note-Slok">பு<span class="char-style-override-38">3</span>த்<span class="char-style-override-38">3</span>தி<span class="char-style-override-38">4</span>வதை<span class="char-style-override-38">4</span>ரஶக்திருத்<span class="char-style-override-38">3</span>தி<span class="char-style-override-38">3</span>ஷ்டா: ।</p>
<p class="Foot-Note-Slok">ஸப்தத<span class="char-style-override-38">3</span>ஶதா<span class="char-style-override-38">4</span> புத்<span class="char-style-override-38">3</span>தே<span class="char-style-override-38">4</span>ர்—</p>
<p class="Foot-Note-Slok">விபர்யயாத் துஷ்டிஸித்<span class="char-style-override-38">3</span>தீ<span class="char-style-override-38">4</span>நாம் ॥</p>
<p class="Foot-Note-Slok">ஆத்<span class="char-style-override-38">3</span>யாத்மிகாஶ்சதஸ்ர: ப்ரக்ரு॒த்யு—</p>
<p class="Foot-Note-Slok">பாதா<span class="char-style-override-38">3</span>ந காலபா<span class="char-style-override-38">4</span>க்<span class="char-style-override-38">3</span>யாக்<span class="char-style-override-38">2</span>யா: ।</p>
<p class="Foot-Note-Slok">பா<span class="char-style-override-38">3</span>ஹ்ய விஷயோபரமாத் பஞ்ச</p>
<p class="Foot-Note-Slok">ச நவ துஷ்டயோ<span class="char-style-override-39">ऽ</span>பிமதா: ॥</p>
<p class="Foot-Note-Slok">ஊஹ: ஶப்தோ<span class="char-style-override-38">3</span><span class="char-style-override-39">ऽ</span>த்<span class="char-style-override-38">4</span>யயநம்</p>
<p class="Foot-Note-Slok">து:க<span class="char-style-override-38">2</span>விகா<span class="char-style-override-38">4</span>தாஸ்த்ரய: ஸுஹ்ரு॒த்ப்ராப்தி: ।</p>
<p class="Foot-Note-Slok">தா<span class="char-style-override-38">3</span>நஞ்ச ஸித்<span class="char-style-override-38">3</span>த<span class="char-style-override-38">4</span>யோ<span class="char-style-override-39">ऽ</span>ஷ்டௌ</p>
<p class="Foot-Note-Slok para-style-override-7">ஸித்<span class="char-style-override-38">3</span>தே<span class="char-style-override-38">4</span>: பூர்வோ<span class="char-style-override-39">ऽ</span>ங்குஶஸ்த்ரிவித<span class="char-style-override-38">4</span>: ॥</p>
<p class="Foot-Note para-style-override-7">புலன் லதங்கள் பதினொன்று, திருப்தி மற்றும் சித்திகளினால் மாறும் புத்தி லதங்கள் பதினேழு ஆக மொத்தம் இருபத்தெட்டு லதங்களும் சக்தியின்மை என்று கூறப்படுகின்றன. பிரகிருதி, உபாதானம், காலம் மற்றும் பாக்யம் என்கிற நான்கு ஆத்யாத்மிகம், ஐந்து ஞானேந்திரியங்களின் வெளி விஷயங்களில் நாட்டத்தை விடுவது என்கிற ஐந்து வெளி இன்பங்கள் ஆக ஒன்பது துஷ்டிகள். மேலும் ஊஹம், சப்தம், அத்யயனம் (ஆத்யாத்மிகம், ஆதிபௌதிகம், ஆதிதெய்விகம்) என்கிற மூன்று துக்கத்தைக் கெடுத்தல். நல்ல நண்பனை அடைதல் மற்றும் தானம் என்கிற எட்டு வகையான சித்திகள். புலன்களின் சக்தி, துஷ்டி, சித்திகள் என்கிற மூன்று லதங்களும் முக்திக்குத் தடைகளாம்.</p>
<p class="Foot-Note para-style-override-7">குருடு, செவிடு ஆகியவை முதல் பைத்தியம் வரை மனதும் சேர்த்து புலன்களின் விபரீதமான நிலைகள் பதினொன்றும் புலன்களின் லதமாகும். எட்டு வகையான பிரகிருதிகளில் ஏதாவதொன்றில் மனம் லயமடையுமானால் அப்பொழுது தன்னை முக்தன் (விடுபட்டவன்) என்று எண்ணுதல் பிரகிருதி என்கிற பெயர் கொண்ட துஷ்டியாகும். துறவறத்தில் தன்னை செய்யவேண்டியதைச் செய்தவனாக நினைத்தல் ‘உபாதானம்’ என்கிற மனநிறைவு ஆகும். தக்க சமயத்தில் தானாகவே சித்தியானது கிட்டும். தியானம் முதலியனவற்றால் உடலை வருத்துவதற்கு அவசியம் என்ன இருக்கிறது? என்று நன்கு ஆராய்வது ‘காலம்’ என்கிற துஷ்டி. மேலும் பாக்கியமிருந்தால் சித்தி தானாகவே கிட்டும் என்று எண்ணுவது ‘பாக்யம்’ என்கிற துஷ்டியாகும். இந்த நான்கிற்கும் ஆன்மாவுடன் தொடர்புண்டு. ஆகவே, இவை ஆத்யாத்மிக துஷ்டிகள். பொருட்களைச் சம்பாதிப்பது அதைக் காப்பாற்றுவது, செலவழிப்பது முதலியவற்றிலுள்ள குற்றங்களைக் கண்டு அதிலிருந்து ஓய்வு பெறுவது வெளியே புலப்படும் மனநிறைவாகும். சப்தம் முதலிய வெளி விஷயங்கள் ஐந்து. ஆகவே, வெளி மனநிறைவும் ஐந்தாகும். இவ்வாறு மொத்தம் ஒன்பது துஷ்டிகள்.</p>
<p class="Foot-Note">உபதேசத்தை எதிர்நோக்காமல் தானாகவே பரமனைப் பற்றி நிச்சயித்தல் ‘ஊஹம்’ என்னும் சித்தியாகும். ஏதோ கொஞ்சம் காதில் கேட்டு அதனாலே தனக்கு ஞானசித்தி ஏற்பட்டுவிட்டது என நினைப்பது ‘சப்தம்’ என்னும் சித்தியாகும். குருவினிடம் படித்துத்தான் ஒன்றை அடைய முடியும் என்று நினைப்பது ‘அத்யயனம்’ என்னும் சித்தியாகும். ஆத்யாத்மிகம் முதலிய மூன்று துக்கங்களும் அழிதல் மூன்றுவிதமான ‘துக்கத்தைக் கடிதல்’ என்கிற சித்தியாகும். விரும்பிய பொருள் கிடைத்தல் ‘ஸுஹ்ருத் ப்ராப்தி’ எனப்படும் சித்தியாகும். மேலும் அறிஞர்கள், தவசிகள் ஆகியவர்களுடைய இணக்கம் கிடைத்தல் ‘தானம்’ எனப்படும் சித்தியாகும் என்று இவ்வாறு எட்டு சித்திகளாம்.</p>
<p class="Text">விவேகஹீனமான இந்தத் திர்யக் ஜாதிகளினாலேயும் உலக நன்மைக்குப் பிரயோஜனமில்லை என்பதைக் கண்ட நான்முகன் வேறு விசேஷப்படைப்பு படைக்கத் திருவுள்ளம் கொண்டிருக்கையில், அவருடைய சரீர மேல்பாகத்திலிருந்து சத்துவகுணப் பிரதானராயும், சுகானுபவமும் ஆனந்தமும் மிகுந்தவராயும், உள்ளும் புறமும் அஞ்ஞான ஆவரணமில்லாமல் (மறைப்பில்லாமல்) ஆத்மஞானமும் இதர வஸ்து விவேகமுடையவராயும், நித்திய சந்தோஷம் உள்ளவராயும் உள்ள தேவதைகள் உதித்தார்கள். அவர்கள் சரீரத்தின் ஊர்த்துவ (மேல்) பாகத்திலிருந்து பிறந்தவர்களாதலால் ‘ஊர்த்துவ ஸ்ரோதசுக்கள்’ என்று பெயர் பெற்று பூமியைத் தீண்டாதவர்களாக மேலுலகத்தில் வசித்தனர். (12)</p>
<p class="Text">இந்த ஊர்த்துவசுரோதசு சிருஷ்டியில் தோன்றியவர்கள் உலகியல் விஷய சுகங்களில் ஈடுபாடு, உள்ளும் புறமும் ஆன்மஞானம் பெற்றவர்களாய் இதர வஸ்து விவேகமுடையவர்களாக இருந்தார்கள். (13)</p>
<p class="Text">இது மூன்றாவதான தேவர்களின் படைப்பு ஆகும். இந்தப் படைப்பு தோன்றியதால் பிரும்மதேவர் மிகவும் சந்தோஷம் கொண்டார். (14)</p>
<p class="Text">ஆயினும் கமலத்தில் வீற்றிருக்கும் அந்தப் பிரும்மா இந்த முக்கியப் படைப்பு முதலிய மூன்றுவிதப் படைப்புகளில் தோன்றிய ஜீவன்கள் கர்ம சாதகம் ஆகாமையைக் கண்டு உலக சாதனமாக வேறொரு படைப்பைப் படைக்கச் சிந்தனை கொண்டார். (15)</p>
<p class="Text">சத்திய சங்கல்பரான பிரும்மா இவ்வாறு சிந்தித்த சமயத்தில் அவ்யக்தத்திலிருந்து (பிரகிருதியிலிருந்து) புருஷார்த்தத்திற்குச் சாதனமாக ஒரு படைப்பு தோன்றியது. அதை ‘அர்வாக்சுரோதம்’ என்பார்கள். (16)</p>
<p class="Text">இப்படைப்பின் பிராணிகள் (ஜீவர்கள்) பூமியில் இருப்பார்கள். ஆகவே, அவர்கள் ‘அர்வாக் ஸ்ரோதசுக்கள்’ என்றழைக்கப்பட்டனர். அவர்களிடம் சத்துவம், ராஜஸம், தாமசம் என்கிற முக்குணங்களின் ஆதிக்கமும் இருந்தன. (17)</p>
<p class="Text">ஆகையால், அவர்கள் துக்கமுடையவர்களாகவும், உண்ணுதல் முதலிய காரியங்களைத் திரும்பத் திரும்பச் செய்பவர்களாகவும், ஆத்மா, மனம், புத்தி, இந்திரியங்கள் ஆகியனவற்றின் அறிவுள்ளவர்களாகவும், புறமே உள்ள வஸ்துக்களின் ஞானமுடையவர்களாகவும், உலக மரியாதையை நடத்தத்தக்கவர்களாகவும் இருந்தார்கள். இந்தப் படைப்பின் மூலம் உண்டானவர்களே மனிதர்கள். (18)</p>
<p class="Text">முனிவரே! இவ்வாறாக இதுவரை ஆறு படைப்புகளைப் பற்றிக் கூறினேன். அவற்றில் மஹத் தத்துவப் படைப்பே பிரும்மதேவரின் முதல் படைப்பு ஆகும். (19)</p>
<p class="Text">இரண்டாவது படைப்பு தன்மாத்திரைகளைப் பற்றியது. இதை பூதங்களின் படைப்பு என்றும் அழைப்பர். மூன்றாவது படைப்பு வைகாரிகப் படைப்பு. இதை இந்திரிய சம்பந்தமான படைப்பு என்றும் கூறுவார்கள். இவ்வாறு புத்தி அறிந்து செய்யப்பட்ட படைப்பு பிராகிருத படைப்பு. நான்காவது படைப்பு முக்கியப் படைப்பு. மலைகள், தாவரங்கள் ஆகியவைகளே முக்கியப் படைப்பின்பாற்படும். (20,21)</p>
<p class="Text">ஐந்தாவது படைப்பு ‘திர்யக்சுரோதசு’ என்பது. புழுபூச்சிகள் இதன்பாற்படும். பின் ஆறாவது படைப்பு ‘ஊர்த்துவசுரோதசு’. இதை தேவர்களின் படைப்பு என்பர். அதன் பின்னர் ஏழாவது படைப்பு ‘அர்வாக்சுரோதசு’ என்பது. அது மனிதர்களின் படைப்பு. (22,23)</p>
<p class="Text">எட்டாவது அனுக்கிரகப் படைப்பு. அது சாத்விகமும் தாமசமும் கொண்டது. இதில் முதல் மூன்றும் ‘பிராகிருத சிருஷ்டி’; பின் ஐந்தும் வைகிருத (விகாரமடையக் கூடிய) படைப்பு எனப்படும். (24)</p>
<p class="Text">பிராகிருதமும் வைகிருதமும் சேர்ந்த படைப்பு ஒன்பதாவதான கௌமாரப் படைப்பாகும். இவ்வாறு படைப்புத் தொழிலில் இறங்கிய ஜகதீசுவரரான பிரஜாபதியின் பிராகிருதம், வைகிருதம் என்கிற ஒன்பது படைப்புகள் பற்றி உனக்குக் கூறினேன். இதுவே உலகத்திற்கு மூலகாரணம். இனி என்ன கேட்க விரும்புகிறாய், கேள். (25,26)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! தாங்கள் இதுவரை தேவர்கள் முதலியவர்களின் சிருஷ்டியைப் பற்றிச் சுருக்கமாகக் கூறினீர்கள். முனிசிரேஷ்டரே! இப்பொழுது அதையே நன்கு விளக்கமாகக் கூற வேண்டுகிறேன். (27)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பிரஜைகள் அனைவரும் தம் தம் பூர்வ வினைப்பயன்களின்படிதான் பிறக்கிறார்கள். ஆகவே, பிரளயகாலத்தில் அனைத்தும் லயமடைந்த பிறகும் அவைகள் அவர்களது மனப்பதிவுகளிலிருந்து விடுதலை பெறுவதில்லை. (28)</p>
<p class="Text">பிரும்மவித்தகரே! பிரும்மதேவர் படைப்புத் தொழிலில் ஈடுபட்டபின் தேவர்கள் முதல் புல்பூண்டு முதலிய தாவரங்கள் வரை நான்கு வகையான சிருஷ்டி ஏற்பட்டது. அது வெறும் மானசீகப் படைப்பாகும். (29)</p>
<p class="Text">பின் தேவர்கள், அசுரர்கள், பித்ரு கணங்கள், மனிதர்கள் என்கிற நால்வகைப் படைப்பு மற்றும் நீரின் படைப்பையும் படைக்க எண்ணித் தன் தேகத்தை உபயோகித்தார். (அதாவது தன்னுடலிலிருந்து படைக்க எண்ணினார்.) (30)</p>
<p class="Text">படைக்க விரும்பிய பிரும்மதேவர் தன் மனதை ஒன்றுபடுத்த, தமோகுணம் பெருகியது. அப்பொழுது முதன்முதலில் அவருடைய துடையிலிருந்து அசுரர்கள் தோன்றினார்கள். (31)</p>
<p class="Text">அப்பொழுது அவர் தனது தமோகுணம் நிரம்பிய தனது தேகத்தை விடுக்க, அதிலிருந்து இருள்மயமான இராத்திரி தோன்றியது. (32)</p>
<p class="Text">பின் வேறொரு தேகத்தை எடுத்து படைக்க எண்ணிய அந்தப் பிரஜாபதிக்கு மிகுந்த சந்தோஷமுண்டாயிற்று. அப்பொழுது அவரது முகத்திலிருந்து சத்துவகுணம் நிரம்பிய தேவர்கள் உற்பத்தியானார்கள். (33)</p>
<p class="Text">அதன்பின் அந்தச் சரீரத்தையும் அவர் விடுத்தார். அவ்வாறு அவர் விடுத்த சரீரமே சத்துவகுணம் கொண்ட பகலாயிற்று. ஆகையால் இரவில் அசுரர்களுக்குப் பலம் அதிகமாகும். பகல் நேரத்தில் தேவர்களது பலம் அதிகமாகும். (34)</p>
<p class="Text">அதன்பின் சத்துவகுணத்தில் சிறிதளவு எடுத்துக் கொண்டு வேறொரு உடலை எடுத்தார். தன்னையே பிதாவைப் போல நினைத்துக் கொண்டிருக்க, அவருடைய அள்ளைப்புறத்திலிருந்து பித்ருதேவதைகள் உதித்தார்கள். (35)</p>
<p class="Text">பித்ருகணங்களைத் தோற்றுவித்த பிரும்மா அந்தச் சரீரத்தையும் விட்டுவிட்டார். அவ்வாறு அவர் விடுத்த சரீரமே பகலிரவு இரண்டிற்கும் இடையேயான ‘சந்தியை’ ஆயிற்று. (36)</p>
<p class="Text">அதன்பின் அந்தப் பிரும்மதேவர் ரஜோமயமான வேறொரு தேகத்தை எடுக்க, அதிலிருந்து ரஜோகுணமயமான மனிதர்கள் தோன்றினர். (37)</p>
<p class="Text">பின் விரைவிலேயே பிரும்மதேவர் அந்தச் சரீரத்தைவிட, அதுவே பிரகாசமான விடியற்காலை சந்தியை ஆயிற்று. (38)</p>
<p class="Text">ஆகையாலே மைத்திரேயரே! விடியிற்காலையில் மனிதர்களும், சாயங்காலத்தில் பித்ரு கணங்களும் பலவான்களாக இருப்பார்கள். (39)</p>
<p class="Text">இவ்வாறு ராத்திரி, பகல், விடியற்காலம், சாயங்காலம் என்கிற நான்கு காலங்களும் பிரும்மதேவரின் முக்குணங்களோடு கூடின சரீரமாகும். (40)</p>
<p class="Text">பின் பிரும்மாவானவர் ரஜோகுணாத்மகமான வேறொரு சரீரத்தை ஏற்றுக் கொண்டார். உடனே அவருக்குப் பெரும்பசி தோன்றியது. அப்பசியிலிருந்து காமம் உண்டாயிற்று. அப்பொழுது பிரஜாபதியான பகவான் இருட்டில் இருந்துகொண்டு பசியால் பீடிக்கப்பட்ட படைப்பைச் செய்தார். அதிலிருந்து விகாரமான உருவமும், பயங்கரமான தாடி மீசைகளும் உள்ள ஒரு புருஷன் தோன்றினான். அவன் பிரும்மதேவரை விழுங்குவதற்காக அவரை நோக்கி ஓடினான். (41,42)</p>
<p class="Text">அவர்களில் ‘அவ்வாறு செய்யாதீர்கள். அவரைக் காப்பாற்றுங்கள்’ என்று கூறியவர்கள் ‘ராட்சஸர்கள்’ என்றழைக்கப்பட்டனர். ‘நாம் சாப்பிடுவோம்’ என்றவர்கள் சாப்பாட்டு ருசி கண்டவர்கள் ஆகையால் அவர்களை ‘யட்சர்கள்’ என்றழைத்தனர். (43)</p>
<p class="Text">அவர்களது இந்தத் தகாத செயல்களைக் கண்டு பிரும்மாவினுடைய சிரசிலிருந்து கேசங்கள் கீழே உதிர்ந்தன. பின் அவைகள் மறுபடியும் அவரது சிரசில் ஏறிக் கொண்டன. இவ்வாறு அவைகள் மேல்நோக்கி நகர்ந்ததால் அவைகள் ‘சர்ப்பங்கள்’ எனப்பட்டன. கீழே விழுந்ததால் ‘அகிகள்’ (பாம்பு) எனப்பட்டன. அதன்பின் உலகைப் படைக்கத் தொடங்கிய பிரும்மதேவர் கோபித்துக் கொண்டு கோபத்தோடு கூடின பிராணிகளைப் படைக்கத் தொடங்கினார். (44,45)</p>
<p class="Text">அவைகள் கருமஞ்சள் நிறம் படைத்தவைகளாகவும், மிகவும் உக்கிர சுபாவம் உள்ளவைகளாகவும், ரத்தம்—மாமிசத்தை ஆகாரமாகக் கொண்டவைகளாகவும் தோன்றின. அவற்றை ‘பூதங்கள்’ என்றழைத்தனர். (46)</p>
<p class="Text">அதன்பின் பிரும்மதேவர் பாட ஆரம்பித்தார். அப்பொழுது அவரது உடலிலிருந்து ‘கந்தர்வர்கள்’ தோன்றினார்கள். அவர்கள் பேசிக் கொண்டே பிறந்ததனால் ‘கந்தர்வர்கள்’ என்றழைக்கப்பட்டனர். இவ்வாறு நான்முகன் படைக்கப்படும் வஸ்துக்களின் சக்தியினால் ஏவப்பட்டு, அதன் கர்மானு குணமாய் பலவிதமான பூதங்களைப் படைத்து, பின் தன்னிச்சையின்படி தன் ஆயுளிலிருந்து பட்சிகளையும் பின் தன் மார்புப்புறத்திலிருந்து ஆடுகளையும், முகத்திலிருந்து வெள்ளாடுகளையும் படைத்தார். (47,48)</p>
<p class="Text">பின் பிரஜாபதியான பிரும்மதேவர் தன் வயிற்றுப் பகுதியிலிருந்து பசுக்களையும், கால்களிலிருந்து குதிரைகள், யானைகள், கழுதைகள், காட்டெருமைகள், ஒட்டகங்கள், கோவேறு கழுதைகள், கடம்புமான், மற்றுமுள்ள விலங்கு ஜாதிகளையும் படைத்தார். பின் தன் ரோமகூபங்களிலிருந்து பலவிதமான உபயோகமுள்ள மூலிகைகளையும் தாவரங்களையும் படைத்தார். (49,50)</p>
<p class="Text">அந்தணச்சிரேஷ்டரே! கற்ப காலத்தின் ஆரம்பத்திலேயே பிரும்மதேவர் பசுக்களையும் மூலிகைகளையும் படைத்தபின், திரேதாயுகத்தின் ஆரம்பத்திலே அவைகளை யாகம் முதலிய கர்மங்களில் உபயோகமாகும்படி வைத்தார். (51)</p>
<p class="Text">மாடுகள், குதிரைகள், ஆடுகள், ஒட்டகங்கள், வெள்ளாடுகள், கோவேறு கழுதைகள், கழுதைகள் ஆகியன அனைத்தும் கிராமங்களில் வசிக்கும் பசு ஜாதிகள். சிங்கம்—புலி முதலிய துஷ்ட விலங்குகள், இரு குளம்புடைய காட்டெருமை முதலியன, யானைகள், குரங்குகள், ஐந்தாவதான பட்சிகள், ஆறாவதான மீன், திமிங்கிலம் முதலியன, ஏழாவதான சர்ப்பங்கள் ஆகிய ஏழு ஜாதிகளும் காட்டில் வசிப்பவைகள். (52,53)</p>
<p class="Text">இதன்பின் பிரும்மதேவர் தனது கிழக்கு முகத்திலிருந்து காயத்ரி சந்தசும், ரிக்வேதமும், திரிவிருத் என்கிற ஸ்தோமமும், ரதந்திர சாமமும், அக்னிஷ்டோமமும் உண்டாக்கினார். (54)</p>
<p class="Text">பின் தனது தெற்கு முகத்தினால் யஜுர் வேதத்தையும், திரிஷ்டுப் சந்தஸையும், பஞ்சதச ஸ்தோமத்தையும், பிருஹத்சாமத்தையும், உக்ஷயம் என்கிற யாகத்தையும் தோற்றுவித்தார். (55)</p>
<p class="Text">மேற்கு முகத்திலிருந்து சாமவேதத்தையும், ஜகதீச்சந்தஸையும், சப்த தச ஸ்தோமத்தையும், வைரூப்யம் என்கிற சாமத்தையும், அதிராத்ர யாகத்தையும் பிறப்பித்தார். (56)</p>
<p class="Text">பின் தனது வடக்கு முகத்தியின்றும் அதர்வண வேதத்தையும், ஏகவிம்சதி ஸ்தோமத்தையும், அனுஷ்டுப் சந்தஸையும், அப்தோர் யாமம் என்கிற யாகத்தையும், வைராஜம் என்கிற சாமவிசேஷத்தையும் உண்டாக்கினார். (57)</p>
<p class="Text">இவ்வாறு அவரது திருமேனியிலிருந்து அனைத்துவிதமான ஜந்துக்களைப் படைத்தார். இவ்வாறு தேவர்கள், அசுரர்கள், மனிதர்கள், பித்ருக்கள், பூதங்கள் ஆகியனவற்றைப் படைத்த பிதாமகர் திரும்பவும் பிரஜைகளைப் படைக்க வேண்டுமென்று உற்சாகத்தோடு சங்கல்பித்து கின்னரர், கந்தர்வர், அப்சரசுகள், யட்சர்கள், ராக்கதர்கள், பிசாசர்கள் முதலியவர்களையும், பசு, பட்சி, சர்ப்பம், தாவர—ஜங்கமங்களையும் உண்டாக்கினார். அவைகளில் எவையெவைகளுக்கு எவ்வாறான கர்மங்கள் இதற்கு முன் கல்பத்தில் இருந்தனவோ, அவ்வாறான பிரவிருத்தியே மறுபடியும் படைப்பு தோன்றியபோதும் ஏற்பட்டன. (58—61)</p>
<p class="Text">அதுசமயம் ஹிம்சை, அகிம்சை, மென்மையான சுபாவம், கொடூரமான சுபாவம், தர்மம், அதர்மம், வாய்மை, பொய்மை ஆகிய அனைத்தும் தங்களது பூர்வவாசனைக்கேற்பவே இப்பொழுதும் அடையப்பட்டன. இவற்றையே அவைகள் நல்லதென நினைத்தன. (62)</p>
<p class="Text">பின்பு படைத்தலில் கைதேர்ந்தவரான அந்தப் பிரும்மதேவர் தேகம், இந்திரியம், மனசு, புத்தி ஆகியனவற்றிற்கும், சப்தம், பரிசம் முதலிய போக்கியவஸ்துக்களுக்கும் வேத வசனங்களைக் கொண்டே தேவர்கள், ரிஷிகள், பித்ருக்கள், மனிதர்கள், பசு, பட்சி, மிருகம் முதலியவற்றின் நாமங்களையும் ரூபங்களையும் அறிந்து, முன்போலவே நாமங்களையும் ரூபங்களையும் உண்டாக்கினார். (63,64)</p>
<p class="Text">அப்படியே ரிஷிகளுக்கும், மற்ற ஜீவராசிகளுக்கும்கூட வசிஷ்டாதி நாமங்களை நித்தியமான வேதங்களைக் கொண்டு உண்டாக்கினார். அம்மாதிரியே கர்மங்களையும் உண்டாக்கினார். (65)</p>
<p class="Text">வசந்தம் முதலான ருதுக்கள்தோறும் அந்தந்தக் காலத்திற்கேற்ப பழம், பூக்கள் ஆகியன இயற்கையாக உண்டாவது போலவே கிருத—திரேதா யுகங்களிலும் அந்தந்தக் காலத்திற்கேற்பவே பழம், பூக்கள் இயற்கையாக உண்டாகும். (66)</p>
<p class="Text">இவ்வாறு பிதாமகரான பிரும்மா கல்பாதி காலத்தில் எம்பெருமானுடைய சக்தியினால் உட்பிரவேசித்துத் தூண்டப்பட்டு உலகங்களை அதனதன் வினைகளின்படியே படைத்தார். (இவ்வாறு கல்பாதி கால சகல சிருஷ்டியைக் கிருதயுகத்திலும், யாகாதிகள் மற்றும் அவற்றின் உபகரணங்களைத் திரேதாயுகத்திலும் சிருஷ்டித்தார். இப்படியே கல்பந்தோறும் சிருஷ்டி நடந்துவரும்.) (67)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-6">ஆறாவது அத்தியாயம் — வருணாசிரம உற்பத்தி, பூமியைப் பிரித்தல், ஆகாரம் முதலியனவற்றின் உற்பத்தி</p>
<p class="Text"><span class="char-style-override-7">மைத்திரேயர் கேட்கிறார்——</span> அந்தணரே! அர்வாக்சுரோதஸான மனித சிருஷ்டியைப் பற்றிச் சுருக்கமாகக் கூறினீர்கள். அவர்களது படைப்பைப் பிரும்மதேவர் எவ்வாறு செய்தார்? என்பதை விரிவாகக் கூறுங்கள். (1)</p>
<p class="Text">பிரஜாபதியான பிரும்மதேவர் பிராம்மணர் முதலிய வர்ணங்களை எந்தெந்த குணங்களோடு எவ்வாறு படைத்தார்? அவரவர்களுக்குரிய கடமைகளை என்னவென்று நிச்சயித்தார்? என்பதை விளக்கமாகக் கூறவேண்டுகிறேன். (2)</p>
<p class="Text"><span class="char-style-override-7">பராசரர் கூறுகிறார்——</span> பிராம்மணோத்தமரே! உலகத்தைப் படைக்க வேண்டுமென்கிற இச்சையோடுள்ள சத்தியசங்கல்பரான பிரும்மதேவரது முகத்தினின்றும் முதலில் சத்துவ குணத்தையுடைய அந்தணர்கள் பிறந்தார்கள். (3)</p>
<p class="Text">அதன்பின் அவரது திருமார்பிலிருந்து ரஜோகுண ஆதிக்கமுடைய க்ஷத்திரியர்களும், துடைகளிலிருந்து ரஜோகுணமும் தமோகுணமும் கலந்த வைசியர்களும், பாதங்களினின்று தமோ குணம் மேலோங்கும் சூத்திரர்களும் உதித்தனர். இவர்களே அந்த நான்கு வர்ணங்கள் ஆகும். (6)</p>
<p class="Text">பெரியவரே! பிரும்மதேவர் வேள்விகள் நடத்துவதற்கென்றே, வேள்விகட்கு உயர்ந்த சாதனமான இந்த நான்கு வர்ணத்தாரையும் படைத்தார். தர்மமறிந்தவரே! அவர்கள் செய்யும் வேள்விகளினாலே திருப்தியடைந்த தேவர்கள் பருவ காலத்தில் மழைகளைப் பெய்வித்துப் பிரஜைகளைத் திருப்திபடுத்துகின்றனர். ஆகையால், முன்னேற்றத்திற்கு (க்ஷேமத்திற்கு)க் காரணமான இந்த வேள்விகள் அவசியம் செய்யத்தக்கவைகளே. (7,8)</p>
<p class="Text">வேதசாஸ்திரங்களுக்குப் புறம்பான துராசரங்களை (கெட்ட ஆசைகளை) விடுத்து சன்மார்க்கத்தில் நடக்கிற ஸத்புருஷர்களாலேயேதான் யாகங்கள் முறைப்படி நடத்த முடியும். (9)</p>
<p class="Text">முனிவரே! வேள்விகளினாலேயே ஒருவன் இந்த மானிடப்பிறவியிலேயே சுவர்க்க சுகத்தையும், மோட்சானந்தத்தையும், இன்னும் தங்களுக்கு வேண்டிய மற்ற ஸ்தானங்களையும் அடையலாம். (10)</p>
<p class="Text">முனிவரே! பிரும்மதேவரால் படைக்கப்பட்ட இந்த நான்கு வருணாசிரமிகள் அதிக ஈடுபாடு கொண்டவர்களாகவும், சாஸ்திரத்தில் கூறப்பட்ட ஆசாரங்களை அனுஷ்டிப்பவர்களாகவும், தங்கள் இஷ்டப்படி வசிப்பவர்களாகவும், நிர்மலமான மனதுடையவர்களாகவும், சகலமான நல்ல காரியங்களைச் செய்பவர்களாகவும், காமம்—கோபம் முதலிய தோஷங்கள் மற்றும் உபத்திரவங்கள் இல்லாமல் நிர்மலமான இதயத்தில் புண்டரீகாக்ஷனைத் தியானம் செய்துகொண்டும், தத்துவஞானம் தெளியப் பெற்றவர்களாய் நற்கதியடைந்து வந்தார்கள். (11,12)</p>
<p class="Text">அவர்களுடைய மனம் தூய்மைப் பெற்றிருந்ததால் அங்கு தூயவரான ஸ்ரீஹரி வசிப்பதால், அவர்களுக்குத் தூய்மையான ஞானமேற்பட்டு, அதனால் அவர்கள் பகவானது ‘விஷ்ணு’ எனப்படுகின்ற பரமபதத்தைப் பார்க்கின்றனர். (13)</p>
<p class="Text">பின்பு கிருதயுகம் தொடங்கி, அதன்பின் திரேதாயுகம் தொடங்கியது. அது முன்பு நான் கூறிய பகவானது நாராயணாம்சம் என்று சொல்லப்பட்ட காலம். இது அற்பமான சுகத்தைத் தரக்கூடியது. துச்சமான, கோரமான, துக்கமயமான பாவத்தில் ஜனங்களை ஈடுபடச் செய்வது. (14)</p>
<p class="Text">ஹே மைத்திரேயரே! அதனால் மோகமும் உலோபமும் வளர்ச்சியடைந்து அதர்மம் மிகுதியாகத் தலைப்பட்டது. அதனால் மோட்ச மார்க்கத்திற்கு எதிரான ராக—துவேஷங்கள் மேலிட்டன. (15)</p>
<p class="Text para-style-override-7">அது முதற்கொண்டு விஷ்ணுபதத்தை அடைய வேண்டிய இயல்பான சித்தியும், ரஸோல்லாஸம் முதலிய மற்ற எண்வகை சித்திகளும் கிடைக்காமற்போயின. (16)</p>
<p class="Foot-Note para-style-override-7">(<span class="char-style-override-7">குறிப்பு:—</span> ரஸோல்லாஸம் முதலிய எட்டு சித்திகளைப் பற்றி ஸ்கந்தபுராணத்தில் இவ்வாறு கூறப்பட்டுள்ளது—— </p>
<p class="Foot-Note-Slok">ரஸஸ்ய ஸ்வத ஏவாந்தருல்லாஸ: ஸ்யாத்க்ரு॒தே யுகே<span class="char-style-override-38">3</span> ।</p>
<p class="Foot-Note-Slok">ரஸோல்லாஸாக்<span class="char-style-override-38">2</span>யிகா ஸித்<span class="char-style-override-38">3</span>தி<span class="char-style-override-38">4</span>ஸ்தயா ஹந்தி க்ஷுத<span class="char-style-override-38">4</span>ம் நர: ॥</p>
<p class="Foot-Note-Slok">ஸ்த்ரயாதீ<span class="char-style-override-38">3</span>நாம் நைரபேக்ஷ்யேண ஸதா<span class="char-style-override-38">3</span> த்ரு॒ப்தா ப்ரஜாஸ்ததா<span class="char-style-override-38">2</span> ।</p>
<p class="Foot-Note-Slok">த்<span class="char-style-override-38">3</span>விதீயா ஸித்<span class="char-style-override-38">3</span>தி<span class="char-style-override-38">4</span>ருத்<span class="char-style-override-38">3</span>தி<span class="char-style-override-38">3</span>ஷ்டா ஸா த்ரு॒ப்திர் முநிஸத்தமை: ॥</p>
<p class="Foot-Note-Slok">த<span class="char-style-override-38">4</span>ர்மோத்தமஶ்ச யோ<span class="char-style-override-39">ऽ</span>ஸ்த்யாஸாம் ஸா த்ரு॒தீயா<span class="char-style-override-39">ऽ</span>பி<span class="char-style-override-38">4</span>தீ<span class="char-style-override-38">4</span>யதே ।</p>
<p class="Foot-Note-Slok">சதுர்தீ<span class="char-style-override-38">2</span> துல்யதா தாஸாமாயுஷ: ஸுக<span class="char-style-override-38">2</span>ரூபயோ: ॥</p>
<p class="Foot-Note-Slok">ஐகாந்த்யப<span class="char-style-override-38">3</span>லபா<span class="char-style-override-38">3</span>ஹுல்யம் விஶோகா நாம பஞ்சமீ ।</p>
<p class="Foot-Note-Slok">பரமாத்மபரத்வேந தபோத்<span class="char-style-override-38">4</span>யாநாதி<span class="char-style-override-38">3</span>நிஷ்டி<span class="char-style-override-38">2</span>தா ॥</p>
<p class="Foot-Note-Slok">ஷஷ்டீ<span class="char-style-override-38">2</span> ச காமசாரித்வம் ஸப்தமீ ஸித்<span class="char-style-override-38">3</span>தி<span class="char-style-override-38">4</span>ருச்யதே ।</p>
<p class="Foot-Note-Slok para-style-override-7">அஷ்டமீ ச ததா<span class="char-style-override-38">2</span> ப்ரோக்தா யத்ரக்வசநஶாயிதா ॥</p>
<p class="Foot-Note">சத்திய யுகத்தில் ரஸத்திற்கு இயற்கையாகவே உல்லாஸம் இருந்தது. இதுதான் ‘ரஸோல்லாஸம்’ என்ற பெயரில் உள்ள சித்தியாகும். இதனுடைய பெருமையால் மனிதன் பசியைப் போக்கிக் கொண்டான். அச்சமயம் மனிதர்கள் பெண் முதலிய போக வஸ்துக்கள் இல்லாமலேயே திருப்தியாக இருந்தனர். இதை முனிவர்கள் ‘திருப்தி’ என்கிற இரண்டாவது சித்தியாகக் கூறினார்கள். அதனுடைய உத்தம தர்மம் எதுவோ, அதையே மூன்றாவது சித்தியாகக் கூறினார்கள். அச்சமயம் மக்களின் உருவமும் ஆயுளும் ஒரே மாதிரியாக இருந்தது. இதுவே நான்காவது சித்தியாகும். பலத்தின் ஒன்றுசேர்ந்த அதிகமான வலிமை — இதை ‘விசோகா’ என்கிற ஐந்தாவது சித்தியாகக் கூறினர். பரமாத்மாவில் லயித்திருந்து தவம், தியானம் — இவைகளில் ஊன்றி இருத்தலே ஆறாவது சித்தியாகும். இஷ்டம்போல உலா வருதல் ஏழாவது சித்தியாகும். மனம் ஒன்றுபடுதலே எட்டாவது சித்தியாகும்.)</p>
<p class="Text">இந்த எண்வகை சித்திகளும் க்ஷீணமடைந்து பாவங்கள் பெருகியபின் மக்கள் முழுவதும் போட்டிகளினாலும், துன்பம் மேலிட்டதாலும், அதனால் ஏற்பட்ட துக்கத்தினாலும் பீடிக்கப்பட்டனர். (17)</p>
<p class="Text">அதனால் மக்கள் மணல் பூமியிலேயும், மலைப்பிரதேசங்களிலேயும், ஜலம் நிரம்பிய பூமியிலேயும் வசித்துக் கொண்டு, அதில் கோட்டைகள், கொத்தளங்கள், அகழி முதலிய காப்புகளை உண்டாக்கிக் கொண்டு, அங்கே நகரங்களையும், சுற்றிக் கிராமங்கள் அமைந்த பட்டணங்களையும் நிர்மாணித்துக் கொண்டு, மழை, காற்று, சீதம், உஷ்ணம் முதலிய துன்பங்களிலிருந்து தங்களைக் காத்துக் கொள்ள வீடுகளையும் கட்டிக் கொண்டனர். (18,19)</p>
<p class="Text">இவ்வாறு குளிர், மழை, வெப்பம் ஆகியனவற்றிலிருந்து தங்களைக் காத்துக் கொள்ளும் உபாயத்தைச் செய்துகொண்டு, தங்கள் ஜீவனத்திற்காக உழவு, பசுச்செல்வம், வாணிபம் முதலிய தொழில்களைச் செய்யலாயினர். (20)</p>
<p class="Text">அதனால் விளைந்த சம்பா முதலான நெல், யவம், கோதுமை, சிறுதானியம், எள், பிரியங்கு, சோளம், கேழ்வரகு, தினை, உளுந்து, பயறு, சிறுகடலை, மொச்சை, கொள்ளு, துவரை, கடலை, கொண்டைக்கடலை ஆகிய பதினேழு வகையான தானியங்களும் கிராமீய ஜாதிகளாகும். நெல், உளுந்து, பார்லி, கோதுமை, சிறுதானியம், எள்ளு, பிரியங்கு (செந்நெல்), கொள்ளு, சாமை, செந்நெல், காட்டு எள், சாணி அரிசி, மூங்கில் அரிசி, மற்கடம் (மக்காசோளம்) என்கிற பதினான்குவித தானியங்களும் கிராமீய ஆரண்யகங்கள் என்கிற பெயருடையவைகள். (21—25)</p>
<p class="Text">இவைகளனைத்தும் வேள்விக்கு வேண்டிய பொருட்களாகும். வேள்விக்காகவே இவைகள் உண்டாக்கப்பட்டன. (26)</p>
<p class="Text">வேள்விகளைத் தவிர இவைகள் பிரஜைகளின் பெருக்கத்திற்கும் காரணமானபடியாலே, இவைகளைக் கொண்டு இக—பர உலகங்களையறிந்த பெரியோர்கள் யாகங்களைச் செய்தார்கள். (27)</p>
<p class="Text">முனிசிரேஷ்டரே! தினந்தோறும் யாகம் முதலிய கர்மங்களைச் செய்வதனால் மனிதர்கள் பாவங்களிலிருந்து விடுதலை பெற்று பரமசுகத்தை அடைவார்கள். (28)</p>
<p class="Text">எவருடைய மனதில் காலத்தின் கொடுமையால் பாவத்தின் விதை வளர்கிறதோ, அவர்களது சித்தத்தில் வேள்வி செய்வதைப் பற்றின எண்ணம் தோன்றாது. (29)</p>
<p class="Text">அவர்கள் சத்கர்மங்களில் நம்பிக்கை இல்லாமல் பாவங்களை மேன்மேலும் வளர்த்துக் கொண்டு, வேதங்களையும், யாகம் முதலிய நற்கர்மங்களையும் நிந்திப்பார்கள். (30)</p>
<p class="Text">அவர்கள் வேள்விகளுக்குத் தடை செய்பவர்களாய், உடலை வளர்ப்பதற்கேற்ற காரியங்களைச் செய்பவர்களாய், உலக நடத்தைக்குப் பகைவர்களாய், கெட்ட நடத்தை உள்ளவர்களாய், தீய எண்ணம் கொண்டு குறுகிய எண்ணம் உடையவர்களாய், வேதங்களை நிந்திப்பவர்களாய், உலக நடத்தையை உடைப்பவர்களாய் இருப்பார்கள். (31)</p>
<p class="Text">தர்மநெறி நிற்பவரே! இவ்வாறு ஜீவனத்திற்கு வேண்டிய உழவு முதலிய சாதனங்களை நிச்சயம் செய்து ஏற்படுத்தின பிறகு, பிரஜாபதியான பிரும்மதேவர் பிரஜைகளைச் சிருஷ்டிக்கத் தொடங்கினார். அவர்களுக்கான ஸ்தானம், குணங்களுக்கேற்ப அவர்கள் அனுசரிக்க வேண்டிய மரியாதைகள், வர்ணாசிரம தர்மங்கள், மற்றும் தங்கள் அறநெறி முறைகளை ஒழுங்குபடப் பரிபாலிக்கும் முறை, அவர்களுக்கான உலகங்கள் முதலியனவற்றையும் ஏற்படுத்தினார். (32,33)</p>
<p class="Text">தன் கடமை தவறாத அந்தணனுக்குப் பித்ரு உலகத்தையும், யுத்த க்ஷேத்திரத்தில் புறமுதுகு காட்டாமல் வீரகதியடைந்த க்ஷத்திரியனுக்கு இந்திர உலகமும், தனது தர்மத்தைக் கடைப்பிடித்தொழுகும் வைசியனுக்கு மருத்துக்களுடைய உலகமும், பணிவிடை செய்வதில் சிறந்த ஈடுபாடு கொண்ட சூத்திரனுக்குக் கந்தர்வ உலகமும் ஆக்கி வைத்தார். (34,35)</p>
<p class="Text">குருவிற்குப் பணிவிடை செய்தொழுகும் பிரும்மசாரிகளுக்கு ஊர்த்துவரேதசுக்களான எண்பத்தெண்ணாயிரம் யதீசுவரர்கள் வாசம் பண்ணுகிற திவ்விய உலகமும், தர்ம பராயணர்களான வானப்பிரஸ்தர்களுக்கு சப்தரிஷி லோகமும், ஸத்கர்ம பராயணரான இல்வாழ்வானுக்குப் பிராஜாபத்ய லோகமும், சந்நியாசிகளுக்குப் பிரும்மலோகமும் உண்டாகும்படி சங்கல்பித்தார். இவை கர்ம மார்க்கத்தில் உண்டாகிய புண்ணிய உலகங்கள் ஆகும். (36—38)</p>
<p class="Text">(இனி ஞானவான்களுக்கான உலகங்களைச் சொல்கிறார்——) கேவல ஆத்மஞான பராயணர்களுக்கான (யோகீசுவரர்களுக்கான) உலகம் மோட்ச உலகமாகும். நித்தியம் யோகப்பயிற்சி செய்பவராய், பிரும்மத்தியானம் செய்துகொண்டு பரமைகாந்திகளாக இருக்கிற மகாத்மாக்களுக்கெல்லாம் நித்தியசூரிகளால் மட்டும் காணப்படுகின்ற பரமபதம் உண்டாகும். (39)</p>
<p class="Text">சந்திரன், சூரியன் முதலிய கிரகங்களெல்லாம் தங்கள் தங்கள் உலகுக்குச் சென்றுப் பின் திரும்பி வருகின்றனர். ஆனால், ‘துவாதசாக்ஷர’ <span class="char-style-override-7">(‘ஓம் நமோ பகவதே வாசுதேவாய’)</span> மந்திரத்தை ஜபிப்பவர்கள் என்றைக்கும் திரும்பி வராமல் பரமானந்தத்தை அனுபவிப்பார்கள். (40)</p>
<p class="Text">(இனி பாவகாரியம் செய்பவர்களான துர்ஜனர் அடையத்தக்கதான உலகத்தைப் பற்றிக் கூறுகிறார்——) தாமிச்ரம், அந்ததாமிச்ரம், மகாரௌரவம், ரௌரவம், அசிபத்ரவனம், கோரம், காலசூத்ரம், அவீசிகம் ஆகிய நரகங்களெல்லாம் வேதங்களை நிந்திப்பவர்களுக்கும், வேள்விகளுக்கு விக்கினம் செய்பவர்களுக்கும், தனக்குரிய தர்மத்தை விடுத்தவர்களுக்குமாம். (41,42)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-7">ஏழாவது அத்தியாயம் — மரீசி முதலிய பிரஜாபதிகள், தாமசப் படைப்பு, ஸ்வாயம்புவமனு—சதரூபை வம்ச வருணனை</p>
<p class="Text"><span class="char-style-override-7">பராசரர் கூறுகிறார்——</span> பின் நான்முகன் பிரஜா சிருஷ்டியைச் செய்ய சிந்தித்துக் கொண்டிருக்கையில் அவரது சங்கல்பத்தினால் அவரது அங்கங்களிலிருந்து தர்மத்தை அனுபவிக்கும் படியான தேக இந்திரியங்களுடன் கூடிய மானசப் படைப்புத் தோன்றியது. அப்பொழுது மதிமானான பிரும்மதேவரது சரீரத்திலிருந்து சைதன்யத்தோடு கூடிய ஜீவராசிகள் தோன்றின. (1)</p>
<p class="Text">இவ்வாறுதான் நான் முன்பே கூறியபடி தேவதைகள் முதல் தாவரம் வரையிலான அனைத்தும் முக்குணங்கள் நிரம்பிய அசையும் அசையாதனவுமான ஜீவராசிகள் தோன்றின. (2,3)</p>
<p class="Text">பிரும்மதேவர் சிருஷ்டித்த அந்த ஜீவராசிகள் புத்திரன், பௌத்திரன் என்கிற வரிசையில் மேலும் எப்பொழுது விரிவடையவில்லையோ, அப்பொழுது அவர் பிருகு, புலஸ்தியர், புலஹர், கிரது, அங்கிரஸ், மரீசி, தக்ஷன், அத்ரி, வசிஷ்டர் ஆகியவர்களைத் தன்னைப் போலவே மனதினால் படைத்தார். இவர்கள் பிரும்மாவிற்குச் சமானமானவர்கள் என்பதால் இவர்கள் நவப்பிரஜாபதிகள் என்று புகழப் பெற்றார்கள். (4,5)</p>
<p class="Text">புராணங்களில் இந்த ஒன்பது பேரையும் பிரும்மா என்றே அழைத்தனர். அதன்பின் கியாதி, பூதி, ஸம்பூதி, க்ஷமை, பிரீதி, ஸந்நதி, ஊர்ஜா, அனசூயா, பிரசூதி என்கிற ஒன்பது கன்னிகைகளை உற்பத்தி செய்து, அந்த மகாத்மாக்களுக்குப் பத்தினிகளாகத் தந்தார். (6,7)</p>
<p class="Text">பிருகு, புலஸ்தியர் முதலிய ஒன்பது பிரஜாபதிகளுக்கு முன்பே ஸநகர், ஸநந்தனர், ஸநத்குமாரர், ஸநத்சுஜாதர் என்பவர்களைப் பிதாமகர் படைத்தார். அவர்கள் வைராக்கியத்தை அடைந்து மோட்ச மார்க்கத்திலே ஈடுபாடு கொண்டு மக்களைப் படைப்பதில் மனம் இறங்காமல் அனைத்துத் தொடர்பையும் அறுத்துக் கொண்டவர்களாக யோகநிஷ்டை பெற்று காம—குரோத—மத—மாத்சரியங்கள் இல்லாதவர்களாகக் கிருதார்த்தர்களாய் இருந்தார்கள். (8,9)</p>
<p class="Text">அவர்கள் பிரஜைகளைச் சிருஷ்டிப்பதில் உதாசீனர்களாக இருப்பது கண்ட மகாத்மாவான பிரும்மதேவருக்கு மூவுலகங்களும் எரிந்து போகும்படியான பெருத்த கோபம் மூண்டது. (10)</p>
<p class="Text">முனிவரே! பிரும்மதேவரின் கோபத்தின் காரணமாக, மூவுலகங்களும் கோபாக்னி சுவாலைகளாய் மிகவும் பிரகாசமாக விளங்கியது. புருவங்களை நெறித்துக் கொண்டு கோபத்தினால் பிரகாசித்துக் கொண்டும் இருக்கிற பிரும்மதேவரின் நெற்றியிலிருந்து நடுப்பகலின் சூரியமண்டலம் போல் பிரகாசிக்கும் ருத்ரதேவன் தோன்றினார். (11,12)</p>
<p class="Text">இவ்விதம் மிகுந்த உன்னத சரீரமுடையவராகவும், உக்கிரகுணம் உள்ளவராகவும், பாதி உடம்பு ஆணும், பாதி உடம்பு பெண்ணுமாக இருந்த ருத்ரமூர்த்தியைப் பார்த்து நான்முகன் ‘இரண்டுவிதமாக இருக்கிற உன்னைத் தனித்தனியாகப் பிரி’ என்று கூறி மறைந்தார். (13)</p>
<p class="Text">பிறகு, அந்த ருத்ரமூர்த்தி ஆண்—பெண் வடிவான தன்னுடலை ஆண் தனியாகவும், பெண் தனியாகவும் பிரித்து, பின் அந்த ஆண் ரூபத்தைப் பதினோரு பாகமாகப் பிரித்தார். (14)</p>
<p class="Text">பிறகு அந்த பெண்ணுருவத்தையும் சௌம்மியம், குரூரம், சாந்தம், கோரம், கறுத்தது, வெளுத்தது எனப் பல ரூபங்களாகப் பிரித்தார். (15)</p>
<p class="Text">பிறகு பிரும்மதேவர் பிரஜைகளைக் காப்பதற்காகத் தன்னிடமிருந்தே புத்திரன் ஒருவனைப் படைத்தார். அவர்தான் சுவாயம்புவ மனு. இவரே முதல் மனு ஆவார். (16)</p>
<p class="Text">அந்த ஸ்வாயம்புவ மனு தன்னுடனே பிறந்த, தவத்தின் காரணமாகப் பாவமற்ற சதரூபை என்ற பெயர் கொண்ட பெண்ணைத் தனது பத்தினியாக்கிக் கொண்டார். (17)</p>
<p class="Text">தர்மமறிந்தவரே! அந்த ஸ்வாயம்புவ மனு சதரூபையோடு சேர்ந்து பிரியவிரதன், உத்தானபாதன் என்கிற இரண்டு பிள்ளைகளையும், உதாரகுணமும் அழகும் நற்குணங்களும் நிரம்பிய பிரசூதி, ஆகூதி என்கிற இரண்டு பெண்களையும் பெற்றெடுத்தார். அவர்களில் பிரசூதி என்பவளை தக்ஷப்பிரஜாபதிக்கும், ஆகூதி என்பவளை ருசி பிரஜாபதிக்கும் திருமணம் செய்து கொடுத்தார். (18,19)</p>
<p class="Text">பெரியோரே! ருசி என்கிற பிரஜாபதி ஆகூதியோடு சேர்ந்து யக்ஞன் என்கிற பிள்ளையையும், தக்ஷிணா என்கிற பெண்ணையும் பெற்றெடுத்தார். அவர்கள் இருவரும் இரட்டைப்பிறவிகள். (20)</p>
<p class="Text">யக்ஞன் தனக்கு மனைவியாகத் தன்னுடனேயே படைக்கப்பட்ட தக்ஷிணை என்பவளிடத்தில் பன்னிரண்டு பிள்ளைகளைப் பெற்றான். அவர்கள் ஸ்வாயம்புவ மன்வந்தரத்தில் ‘யாமர்கள்’ என்கிற பெயருடைய தேவர்களாவார்கள். (21)</p>
<p class="Text">அவ்விதமே தக்ஷன் என்கிற பிரஜாபதி பிரசூதியிடம் இருபத்து நான்கு கன்னிகைகளைப் பெற்றான். அவர்களின் பெயர்களைக் கூறுகிறேன், கேள். (22)</p>
<p class="Text">சிரத்தை, லட்சுமி, திருதி, துஷ்டி, புஷ்டி, மேதை, கிரியை, புத்தி, லஜ்ஜை, வபு, சாந்தி, சித்தி, கீர்த்தி என்கிற பதின்மூன்று கன்னிகைகளை தர்மன் என்பவன் திருமணம் செய்து கொண்டான். இவர்களுக்கு இளையவர்களான மீதி பதினோரு பெண்கள் கியாதி, ஸதி, ஸம்பூதி, ஸ்மிருதி, பிரீதி, க்ஷமை, சந்ததி, அனசூயை, ஊர்ஜை, ஸ்வாஹா மற்றும் ஸ்வதா என்பவர்கள். (23—25)</p>
<p class="Text">முனிவரே! இந்த கியாதி முதலிய பெண்களை முறையே பிருகு, சிவன், மரீசி, அங்கிரஸ், புலஸ்தியர், புலஹர், கிரது, அத்ரி, வசிஷ்டர் என்கிற முனிவர்களும், மற்றும் அக்னியும், பித்ரு தேவதைகளும் திருமணம் செய்து கொண்டனர். (26,27)</p>
<p class="Text">சிரத்தை காமனையும், லக்ஷ்மி தர்மனையும், திருதி நியமனையும், துஷ்டி ஸந்தோஷனையும், புஷ்டி லோபனையும் பெற்றெடுத்தார்கள். (28)</p>
<p class="Text">மேதை என்பவள் சுருதனையும், கிரியை தண்டன், நயன், வீனயன் என்ற மூவரையும், புத்தி போதனையும், லஜ்ஜை என்பவள் வினயனையும், வபு விவசாயனையும், சாந்தி க்ஷேமனையும், சித்தி என்பவள் சுகனையும், கீர்த்தி எனபவள் யஶஸ் என்பவனையும் பெற்றெடுத்தார்கள். இவர்கள் அனைவரும் தர்மனுடைய பிள்ளைகள். ரதி என்பவள் காமனிடம் தர்மனுடைய பேரனான ஹர்ஷனைப் பெற்றெடுத்தாள். (29—31)</p>
<p class="Text">அதர்மத்தின் பத்தினி ஹிம்சை என்பவள். அவர்களிடமிருந்து அந்ருதன் என்கிற பிள்ளையும், நிக்ருதி என்கிற பெண்ணும் பிறந்தனர். அவர்கள் இருவர்களிடமிருந்தும் பயம், நரகம் என்கிற புத்திரர்களும், அப்படியே அவர்களது பத்தினிகளான மாயை, வேதனை என்கிற பெண்களும் தோன்றினர். (32,33)</p>
<p class="Text">வேதனை ‘ரௌரவம்’ என்கிற நரகனைச் சேர்ந்து தனது புத்திரனான துக்கனைப் பெற்றெடுத்தாள். மிருத்யுவிடமிருந்து வியாதி, நரை, சோகம், திருஷ்ணா மற்றும் கோபம் என்கிற ஐவரும் தோன்றினார்கள். (34)</p>
<p class="Text">இவர்களனைவரும் அதர்மத்தின் சொரூபங்களே ஆகும். மேலும் ‘துக்கோத்தர்’ என்ற பெயரால் பிரசித்தியாயினர். (ஏனெனில் இவர்களினால் முடிவில் துக்கமே அடையப்படுவதால்.) இவர்கள் பெண் சம்பந்தமற்றவர்கள். ஆகவே, குழந்தைச்செல்வம் அற்றவர்கள். இவர்கள் அனைவரும் ஊர்த்துவரேதசுக்கள். (35)</p>
<p class="Text">முனிகுமாரரே! இவர்கள் பகவான் ஸ்ரீமந்நாராயணனது பயங்கரமான ரூபமுள்ளவர்கள். இவர்களே சம்சாரத்தின் நித்தியப் பிரளயத்திற்குக் காரணபூதர்கள். (36)</p>
<p class="Text">ஹே மகாபாகரே! தக்ஷன், மரீசி, அத்ரி மற்றும் பிருகு முதலிய பிரஜாபதிகளே இந்த ஜகத்திற்கான நித்தியப் படைப்பிற்கான காரணமாகும். மேலும் மனுவும் மனுபுத்திரர்களும் ஸன்மார்க்கத்தில் செல்பவர்களாகவும், வீரம் மிகுந்தவர்களாகவும், வீரியமே முக்கியமாக நினைத்தவராகவும் உள்ள பூபாலரும் நித்திய ஸ்திதிக்குக் காரணமாவார்கள். (37,38)</p>
<p class="Text"><span class="char-style-override-7">மைத்திரேயர் கேட்கிறார்——</span> பிராம்மணரே! தாங்கள் எந்த நித்திய ஸ்திதி, நித்திய சிருஷ்டி, நித்திய பிரளயம் பற்றிக் கூறினீர்களோ, அதனைப் பற்றிய விளக்கத்தைக் கூற வேண்டுகிறேன். ஏனெனில், பிராணிகள்தான் அஸித்தியர்களாக (நிச்சயமற்றவர்களாக) இருக்கிறார்கள். (39)</p>
<p class="Text"><span class="char-style-override-7">பராசரர் கூறுகிறார்——</span> எவருடைய நடத்தையை (போக்கை)ப் பற்றி நிச்சயித்துக் கூற முடியாதோ, எவரைப் பற்றி அறியவும் முடியாதோ, எந்த பகவான் எங்கும் நீக்கமற நிறைந்தவனோ, அந்த பகவானான மதுசூதனன்தான் இந்த மனு முதலான சொரூபங்களிலே புகுந்து உலகைப் படைத்தல், காத்தல், அழித்தல் ஆகிய முத்தொழில்களைச் செய்கிறார். (40)</p>
<p class="Text">அந்தணோத்தமரே! அனைத்து ஜீவராசிகளின் பிரளயம் நான்குவிதமாக இருக்கும். அவை நைமித்திகம், பிராகிருதிகம், ஆத்யந்திகம், நித்தியம் என்பன. (41)</p>
<p class="Text">எப்பொழுது உலகபதியான லட்சுமியுடன் கூடிய ஸ்ரீமந்நாராயணன் மகார்ணவ நீரில் சயனித்திருப்பாரோ, அது பிரும்மதேவருடைய தினத்தின் முடிவில் உண்டாகிற நைமித்திகப் பிரளயமாகும். நான்முகனுடைய ஆயுள் முடிவில் இந்த பிரும்மாண்டம் உடைந்து அனைத்து பூதங்களும் பிரகிருதியினிடத்தில் லயமடைவது பிராகிருதிகப் பிரளயமாகும். (42)</p>
<p class="Text">யோகியானவன் ஞானாதிக்யத்தினால் அனாதி கர்மப் பழக்கத்தினால் செய்யப்பட்ட சர்வ சங்க பரித்தியாகம் செய்து பரமாத்மாவினிடம் ஸாயுஜ்யம் அடைவது ஆத்யந்திகப் பிரளயம் என்று சொல்லப்படும். நான்குவித பூதங்களும் தம் தம் ஆயுள் முடிவில் அழிவது நித்தியப் பிரளயம் என்று கூறப்படும். (43)</p>
<p class="Text">(இனி சிருஷ்டி பேதங்களைக் கூறுகிறார்——) நான்முகன் பிறப்பதற்கு முன்பு பிரகிருதியினால் மஹத் தத்துவம், அஹங்காரம் முதலிய தன்மாத்திரைகளை உண்டாக்குவது பிராகிருத சிருஷ்டி எனப்படும். அவாந்தர பிரளயத்திற்குப் பின்பு பிரும்மாவின் மூலம் அசையும்—அசையாதனவுமான ஜகத்தின் உற்பத்தியே நைமித்திக சிருஷ்டியாகும். (44)</p>
<p class="Text">சுவர்க்க—நரகங்களது போகானுபவமான பின்பு ஜீவாத்மாக்கள் மனிதன், பசு, பட்சி முதலியனவாகப் பிறப்பது நித்திய சிருஷ்டி என்று புராணங்களை நன்கறிந்த பண்டிதர்கள் கூறுகிறார்கள். (45)</p>
<p class="Text">பிராம்மணோத்தமரே! இவ்விதமாக உலகத்திற்குக் காரணபூதரான ஸ்ரீவிஷ்ணு பகவான் அனைத்து பூதங்களின் உடலிலேயும் இருந்துகொண்டு படைத்தல், காத்தல், அழித்தல் என்கிற முத்தொழில்களையும் செய்து வருகிறார். (46)</p>
<p class="Text">பரமாத்மா அனைத்து சரீரங்களிலேயும் எப்போதும் இருப்பதால் படைத்தல் முதலியன காலத்தின் வேற்றுமையால் உண்டாகின்றன. சகல பூதங்களிலேயும் படைத்தல், காத்தல், அழித்தல் என்பன எப்போதும் ஸ்ரீமந்நாராயணனுடைய சங்கல்பத்திற்குத் தகுந்தபடி உண்டாகின்றன. காலபேதத்தால் படைத்தல் முதலியன உண்டாகின்றன. (47)</p>
<p class="Text">இந்த மேன்மையான படைத்தல், காத்தல், அழித்தல் ஆகிய சக்திகள் மூன்றும் ரஜோகுணம், சத்துவகுணம், தமோகுணம் ஆகிய முக்குணங்களால் உண்டானவை. எவன் இவைகட்கு ஆட்படாமல் பற்றனைத்தையும் விடுத்தவனாகப் பிரும்ம ஸாயுஜ்யத்தை அடைவானோ, அவன் அப்படியே இருப்பதன்றி மறுபடியும் பிறப்பு—இறப்பு என்கிற சுழலில் சிக்கமாட்டான்! (48)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் ஏழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-8">எட்டாவது அத்தியாயம் — ரௌத்திரப் படைப்பும், லக்ஷ்மீதேவியின் வைபவமும்</p>
<p class="Text"><span class="char-style-override-7">பராசரர் கூறுகிறார்——</span> மகாமுனிவரே! நான்முகன் தாமச சிருஷ்டி செய்தார் என்று முன்பே சொன்னேன் அல்லவா? அதைச் சார்ந்த ருத்ர சிருஷ்டியைப் பற்றி இப்போது கூறுகிறேன், கவனமாகக் கேளுங்கள். (1)</p>
<p class="Text">கற்ப காலத்தின் முடிவில் ஹிரண்யகல்பனான பிரும்மதேவர் தனக்குச் சமானமான ஒரு குமாரனைப் பெறவேண்டுமென்று சிந்தித்திருக்கையில் அவருடைய மடியிலே நீலலோகிதனான கறுப்பும் சிவப்பும் கலந்திருக்கும் குமாரன் ஒருவன் தோன்றினான். (2)</p>
<p class="Text">அந்தணப் பெரியோரே! பிறந்தவுடனேயே அவன் அழுது கொண்டே இங்குமங்கும் ஓடினான். பிதாமகர் அவனை நோக்கி, “குமாரனே! நீ ஏன் அழுகிறாய்?” என்று கேட்டார். (3)</p>
<p class="Text">அதற்கு அவன் “எனக்குப் பெயர் வை” என்று பதிலுரைக்கப் பிரும்மதேவரும், “தேவனே! உனது பெயர் ‘ருத்ரன்’ என்பது. இனி அழாதே, தைரியமாக இரு” என்று பதிலுரைத்தார். (4)</p>
<p class="Text">இவ்வாறு கூறியும் அக்குமாரன் மேலும் ஏழு முறை அழுதான். அதைக் கண்ட பிரும்மதேவர் அவனுக்கு மேலும் ஏழு திருநாமங்களை வைத்தார். (5)</p>
<p class="Text">பிராம்மணரே! அத்திருநாமங்களின் பெயர்கள் பலன், சர்வன், ஈசானன், பசுபதி, பீமன், உக்கிரன், மகாதேவன் என்பன. இந்த நாமங்களுடைய அந்த ருத்ரமூர்த்திகளுக்கு வெவ்வேறு ஸ்தானங்களையும் மனைவிகளையும் புத்திரர்களையும் கொடுத்தார். (6,7)</p>
<p class="Text">அந்த எண்வகை மூர்த்திகளையும் கூறுகிறேன். சூரியன், நீர், பூமி, வாயு, அக்னி, ஆகாயம், வேள்வியில் அமரும் தீட்சிதனான அந்தணன், சந்திரன் என்னும் எட்டும் அவரது மூர்த்திகள். (8)</p>
<p class="Text">ருத்ரன் முதலிய அவ்வெட்டு மூர்த்திகளுக்கும் முறையே சுவர்ச்சலை, உஷை, சுகேசி, சிவை, ஸ்வாஹா, திசை, தீட்சை, ரோஹிணி என்கிற எண்மரும் பத்தினிகள். பெரியோரே! இப்பொழுது அவர்களுடைய பிள்ளைகளின் பெயர்களைக் கேட்டுக் கொள்வீர். (9,10)</p>
<p class="Text">அவர்களுடைய மகன்—பேரன்களால் தான் இந்த உலகமே நிறைக்கப்பட்டது. அவர்களது மகன்கள் பெயர் சனைச்சரன், சுக்ரன், லோஹிதாங்கன், மனோஜவன், கந்தன், ஸர்க்கன், ஸந்தானன், புதன் ஆகியவர்கள். இந்த ருத்ர பகவான் தக்ஷப்பிரஜாபதியின் புத்ரியான சதீதேவியைத் தன் மனைவியாக்கிக் கொண்டார். அந்த தேவியும் தன் தந்தையின் கோபத்தினால் தானும் கோபித்துக் கொண்டு தனது உடலை விட்டுவிட்டாள். (11—13)</p>
<p class="Text">அந்தணரே! பின் இந்த சதிதேவியே இமவானுக்கு மேனை என்கிற பெண்ணிடம் உமை என்கிற பெயருடன் மறுபடியும் பிறந்தாள். மகாத்மாவான சிவபிரான் தன்னையே நினைத்துக் கொண்டிருந்த அந்த உமையைத் திரும்பவும் திருமணம் செய்து கொண்டார். (14)</p>
<p class="Text">(இது இவ்வாறிருக்க) முன்கூறியபடி பிருகு என்கிற முனிவர் தன் மனைவியான கியாதி என்பவளிடத்தில் தாதா, விதாதா என்கிற இரண்டு குமாரர்களையும், லக்ஷ்மி என்கிற ஸ்ரீதேவியையும் பெற்றெடுத்தார். இவள் திருமாலின் பத்தினியாவாள். (15)</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! அமிர்தம் கடைந்த காலத்தில் திருப்பாற்கடலிலிருந்து ஸ்ரீமகாலட்சுமியானவள் அவதரித்தாள் என்றுதான் கேட்டிருக்கிறோம். அப்படியிருக்கத் தாங்கள் பிருகு மகரிஷிக்குக் கியாதி என்கிற மனைவியிடம் அவதரித்தாள் என்று கூறுவது எப்படிப் பொருந்தும்? (16)</p>
<p class="Text"><span class="char-style-override-7">பராசரர் பதில் கூறுகிறார்——</span> அந்தணோத்தமரே! உலகமாதாவான பிராட்டி என்றைக்கும் ஸ்ரீவிஷ்ணு பகவானோடு பிரிவற்றவளாய் நித்தியையாய் இருக்கிறவளேயன்றி, பிறத்தல் முதலியன உள்ளவளன்று. எம்பெருமானைப் போன்று அவளும் அவதரிப்பதும் மறைவதுமாய் இருப்பாள். எம்பெருமான் விபுவாய் எங்கும் நிறைந்து தன் இயல்பை விடாமல் சத்தியம், ஞானம் முதலிய சகல கல்யாண குணங்களோடு விளங்குவதுபோல் பிராட்டியும் எங்கும் நிறைந்து சகல கல்யாண குணங்களோடு விளங்குவாள். இவ்வாறு சகல ஜீவராசிகளுக்கும் தாயும் தந்தையுமான அத்திவ்விய தம்பதிகளுடைய மகாவிபூதியின் பெருமைகளைக் கூறுகிறேன், கேளுங்கள். (17)</p>
<p class="Text">சொல்லின் பொருள் பெருமான். அந்தச் சொல்லாய் இருப்பவள் பிராட்டி. நீதி இவள். அந்நீதியின் உபாயமான நயம் ஸ்ரீஹரி. பிராட்டி புத்தி என்றால் அப்புத்தியாலாகும் போதம் அவர். தர்மம் ஸ்ரீமந்நாராயணன். அத்தர்மத்திற்கு உதவியான ஸத்கிரியை (நல்லறமான செய்கை) இவள். (18)</p>
<p class="Text">மைத்திரேயரே! பகவான் ஜகத்தைச் சிருஷ்டிப்பவர் என்றால் பிராட்டி அந்தச் சிருஷ்டி சக்தி ஆவாள். பகவான் பூதரம் (மலை, அரசன்) என்றால் லக்ஷ்மி பூமியாவாள். அந்த பகவான் மகிழ்ச்சி எனில், அந்த மகிழ்ச்சியை உண்டாக்கும் சாசுவதமான துஷ்டி (மனநிறைவு) ஆவாள். (19)</p>
<p class="Text">காமம் என்பது பகவான் எனில், லக்ஷ்மி இச்சை. வேள்வி என்பது பகவான் எனில், இவள் யாகத்தில் தரப்படும் தக்ஷிணை. ஜனார்தனரான பகவான் புரோடாசம் (ஹவிஸ்) எனில், தேவி நெய் ஆகுதி. (20)</p>
<p class="Text">முனிவரே! மதுசூதனான பகவான் வேள்வி செய்யும் யஜமானனது வீடு எனில், லக்ஷ்மிதேவி யஜமான பத்னியின் சாலையாகும். பகவான் யூபஸ்தம்பம் எனில், லக்ஷ்மிபிராட்டி சிதி என்கிற வேள்வியில் கூறப்படும் மந்திரம். எம்பெருமான் தருப்பை எனில் பிராட்டி சமித்து. (21)</p>
<p class="Text">பகவான் ஸாம வேதம். கமலையான லக்ஷ்மிபிராட்டி உத்கீதி. பகவான் வாசுதேவன் அக்னி என்றால் பிராட்டி ஸ்வாஹா தேவியாவாள். (22)</p>
<p class="Text">அந்தணோத்தமனே! பகவான் ஸ்ரீவிஷ்ணு சங்கரன் என்றால் ஸ்ரீலக்ஷ்மிபிராட்டி பார்வதியான கௌரீதேவி. கேசவனான பகவான் சூரியன் என்றால் தாமரை வாழ் மகாலக்ஷ்மி சூரியனுடைய ஒளியாவாள். (23)</p>
<p class="Text">ஸ்ரீவிஷ்ணு பித்ருதேவதை ஸ்வரூபம் எனில் கமலையான லக்ஷ்மி நித்யம் புஷ்டியை அளிக்கும் ஸ்வதா ஆவாள். ஸ்ரீவிஷ்ணு மிகவும் பரந்து விரிந்துள்ள, அனைத்திலும் நிரம்பியுள்ள ஆகாயம் எனில் லக்ஷ்மிதேவி சுவர்க்க உலகம். (24)</p>
<p class="Text">ஸ்ரீதரன் சந்திரன் எனில் ஸ்ரீலக்ஷ்மி அதன் அழியாத காந்தி நிலவு. ஹரி எங்கும் செல்லும் வாயு எனில் லக்ஷ்மிதேவி ஜகத்தின் செயலும் ஆதாரமுமாகும். (25)</p>
<p class="Text">முனிவரே! ஸ்ரீகோவிந்தன் கடல் எனில் அந்தணரே! திருமகளான லக்ஷ்மி அதன் அலைகள். மதுசூதனன் இந்திரன் எனில் ஸ்ரீலக்ஷ்மி இந்திராணியின் சொரூபம். (26)</p>
<p class="Text">சக்கரக்கையனான இறைவன் யமன் எனில் ஸ்ரீலக்ஷ்மி யமனது மனைவியான தூமோர்ணை ஆவாள். ஶ்ரியப்பதியான பகவான் ஸ்ரீவிஷ்ணு குபேரன் எனில் திருமகளான லக்ஷ்மியே ருத்தியாவாள். (27)</p>
<p class="Text">ஸ்ரீகேசவனான பகவானே வருணன் என்றால் ஸ்ரீதேவியே வருணபத்தினியான கௌரி ஆவாள். அந்தணரே! தேவர்களின் சேனாதிபதியான ஸ்கந்தனே ஸ்ரீபகவான் எனில், முருகனது பத்தினியான தேவசேனையே லக்ஷ்மி ஆவாள். (28)</p>
<p class="Text">அந்தணரே! பகவானான கதாதரன் பிடிப்பு (வந்து தங்குமிடம்) எனில் திருமகளான லக்ஷ்மியே அந்தப் பிடிப்பிற்குக் காரணமான சக்தியாவாள். நிமிட வடிவமே பகவான் எனில் அதன் பகுதியான காஷ்டையின் வடிவம் ஸ்ரீமகள். பகவானே முகூர்த்தம். திருமகளே அம்முகூர்த்தத்தின் அவயவமான கலையாகும். (29)</p>
<p class="Text">அகில உலக நாயகனான பகவான் ஸ்ரீவிஷ்ணுவே தீபம் (திருவிளக்கு). அதன் காந்தி (வெளிச்சம்) உலகநாயகியான இறைவி. ஸ்ரீவிஷ்ணு பெருத்த மரம் எனில் அதில் படரும் கொடியே லக்ஷ்மி. (30)</p>
<p class="Text">சங்கு—சக்கரம்—கதை தரித்த பகவான் ஸ்ரீமகாவிஷ்ணு பகல் எனில் ஸ்ரீயான திருமகள் இரவு ஆகும். வரங்களை வாரி வழங்கும் வரதனான இறைவன் மணமகன் எனில், தாமரைக் காட்டில் வசிக்கும் திருமகளே மணமகளாகும். (31)</p>
<p class="Text">பகவான் மேற்கு நோக்கிப் பாயும் நதம் என்றால், ஸ்ரீமகாலக்ஷ்மி கிழக்கு நோக்கிப் பாயும் நதியாகும். தாமரைக்கண்ணனான பகவான் கொடி எனில், தாமரைக்காட்டில் வசிக்கும் திருமகள் கொடிச்சீலையாகும். (32)</p>
<p class="Text">உலகநாதரான ஸ்ரீமந்நாராயணன் லோபம் (பேராசை) எனில், ஜகதீசுவரியான லக்ஷ்மியே ஆசையாகும். மைத்திரேயரே! கோவிந்தனான இறைவனே ராகம் எனில், அதன் காரணமாகிய காதலே திருமகள். (33)</p>
<p class="Text">மைத்திரேயரே! அநேகமான வாக்கியங்களால் சொல்வதில் யாது பயன்? அந்த திவ்விய தம்பதிகளின் செல்வத்தைச் சுருக்கமாகக் கூறுகிறேன், கேளுங்கள். தேவதைகள், மனிதர்கள், விலங்குகள் மற்றுமுள்ள வஸ்துக்கள் அனைத்திலும் ஆண்பால் பெயருடையவையெல்லாம் ஆறு குணமுள்ள ஐசுவரிய சம்பன்னனான பகவான் ஸ்ரீஹரியே ஆகும். பெண்பால் பெயருடையன அனைத்தும் ஸ்ரீலக்ஷ்மியே ஆகும். இவ்விருவரிலும் வேறான வஸ்து ஒன்றுமேயில்லை. அனைத்தும் அவர்களால் வியாபிக்கப்பட்டு அவர்களுடைய செல்வங்களாகவே இருக்கின்றன. (34)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் எட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-9">ஒன்பதாவது அத்தியாயம் — துர்வாசரின் சாபத்தினால் இந்திரன் தோல்வி, பகவான் தேவர்களிடம் பாற்கடலைக் கடையச் சொல்லுதல், ஆழி கடைதல், திருமகள் தோன்றுதல்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! தாங்கள் அறிய விரும்பிய திருமகளின் திருவவதாரமான சரித்திரத்தைக் குறித்து யான் முன்பு மரீசி முனிவரிடத்தில் கேட்டறிந்தபடியே சொல்கிறேன், கவனமாகக் கேளுங்கள். (1)</p>
<p class="Text">முன்பொரு சமயம் ஸ்ரீருத்ரனுடைய அம்சமாய் தோன்றிய மிகுந்த கோபமுள்ள துர்வாச மகரிஷி தன் விருப்பப்படி பூமண்டலமெங்கும் சுற்றி வந்தார். அப்பொழுது மனிதர்கள் எளிதில் அடைய முடியாத, வனவாசிகளுக்கு மிகவும் உகந்த இடமான ஒரு வனத்தின் வழியே செல்லும்போது, அங்கொரு வித்தியாதரப் பெண்ணின் திருக்கரத்தில் நாற்றிசைகளிலும் பரவக்கூடிய தெய்வீக மணங்கமழும் அற்புதமான மலர் மாலை ஒன்றைக் கண்டார். (2,3)</p>
<p class="Text">உன்மத்த விரதத்தோடு உலகில் எங்கும் திரிந்து வரும் அம்மகாமுனிவர் அந்த வித்தியாதரப் பெண்ணைக் கண்டு, “பெண்ணே! மனதை மிகவும் கவரக்கூடிய இந்த சந்தன மரத்தின் பூமாலையை எனக்குக் கொடு” என்று யாசித்தார். (4)</p>
<p class="Text">அந்தப் பெண்ணரசியும், இவர் கேட்கப் பெற்ற மகிழ்ச்சியினால் கண்மலர்ந்து பக்தியுடன் அவரை நமஸ்கரித்து அம்மலர்மாலையை அளித்தாள். (5)</p>
<p class="Text">உன்மத்த ரூபதரரான துர்வாச முனிவரும் அப்பூமாலையைத் தன் சிரசில் சுற்றிக் கொண்டு உலகில் ஆங்காங்கே சுற்றித் திரிந்து வந்தார். (6)</p>
<p class="Text">அவ்வாறு திரிந்து வருகிற அவர் மூவுலகிற்கும் மன்னனான தேவர்கோன் மதம் பிடித்த ஐராவதம் என்கிற யானை மேலேறிக் கொண்டு, தேவ—கந்தவர்கள் கூட்டம் நாற்புரமும் சூழ்ந்துவர வெகுகோலாகலமாய் ஊர்வலம் வந்தான். (7)</p>
<p class="Text">இதைக் கண்ட துர்வாச முனிவர் தேனுக்கும் வாசனைக்கும் பரவசமாய் வண்டுகள் களித்துச் சூழ நின்ற அந்த மலர்மாலையைத் தன் தலையிலிருந்து எடுத்து, ஐராவதத்தின் மேலிருக்கும் இந்திரனைக் குறித்து பித்தனைப் போல விட்டெறிந்தார். (8)</p>
<p class="Text">அந்த தேவர்கோன் அம்மலர்மாலையைக் கையில் பிடித்து ஐராவதத்தின் மத்தகத்தின் மேல் வைத்தான். அதனால் அந்த மதயானை தெய்வீகம் பொருந்திய கங்கையின் பெரும் வெள்ளத்தினால் அழகுற விளங்கும் கைலாச பர்வத சிகரம் போல் விளங்கியது! (9)</p>
<p class="Text">பின் மதமிகுதியினால் கண்கள் சுழன்று நிற்கும் அம்மதயானை, அப்பூமாலையைத் தன் துதிக்கை நுனியினால் முகர்ந்து பார்த்துத் தரையில் எறிந்துவிட்டது. (10)</p>
<p class="Text">மைத்திரேயரே! அதைக் கண்ட துர்வாச மகரிஷி மிகவும் கோபம் கொண்டு, தேவேந்திரனைப் பார்த்து இவ்வாறு கூறலானார். (11)</p>
<p class="Text"><span class="char-style-override-7">துர்வாசர் கூறுகிறார்——</span> “அடே இந்திரா! நீ செல்வச்செழுப்பினால் மதோன்மத்தனாக மிகவும் செருக்கி நிற்கிறாய். ஸ்ரீமகாலக்ஷ்மி வசிக்கும் திவ்வியமாலையை நீ பெற்றுக் கொண்டாடாமல் போனாய். (12)</p>
<p class="Text">நான் தரும்போது வணக்கத்தோடு நமஸ்கரித்துக் கைகளில் ஏந்தி வாங்கி, மகிழ்ச்சியினால் கன்னங்கள் மலர்ந்து விளங்க, ‘தாங்கள் இந்த மாலையைத் தந்ததனால் நான் பிறவிப்பயன் எய்தினேன்’ என்று சொல்லிச் சிரசில் அணிந்து கொள்ளாமல் போனாய். (13)</p>
<p class="Text">மேலும், இந்தப் பூமாலையைத் தரையில் எறிவித்தாய். ஆதலால், உன்னுடைய மூவுலகச் செல்வங்களும் சீக்கிரம் நாசமடையக் கடவது. (14)</p>
<p class="Text">இந்திரனே! நீ என்னை மற்ற அந்தணர்களுக்குச் சமமாய் நினைத்தாய் போலும். ஆகையால், செல்வச்செருக்கு கொண்டு என்னை இவ்வாறு அவமானப்படுத்தினாய். (15)</p>
<p class="Text">நான் கொடுத்த தெய்வமாலையைப் பூமியில் எறிய வைத்தாய். ஆகையால், உனது இம்மூவுலக ஆட்சியும் வெகுசீக்கிரம் செல்வம் இழந்ததாக ஆகட்டும். (16)</p>
<p class="Text">தேவர்கோனே! நான் கோபமடைந்தால் இம்மூவுலகங்களும் நடுங்கிப் போகும். அப்படிப்பட்ட என்னை நீ செல்வச்செருக்கினால் இவ்வாறு அவமானம் செய்துவிட்டாய்.” (17)</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது இந்திரன் மிகுந்த பரபரப்போடு ஐராவதத்தினின்று இறங்கி, குற்றமற்ற அந்த மகரிஷியின் பாதங்களில் வீழ்ந்து வணங்கித் தன் அபராதத்தைப் பொறுக்கும்படியாகப் பலவிதமாய் வேண்டி நின்றான். (18)</p>
<p class="Text">இவ்விதம் வணங்கி வேண்டிக் கொண்ட பின்னும் மனமிரங்காமல் அந்தத் துர்வாசர் இவ்வாறு கூறலானார். (19)</p>
<p class="Text"><span class="char-style-override-7">துர்வாசர் கூறுகிறார்——</span> “இந்திரனே! நான் தயவுடைய இதயம் உடையவன் அல்லன். என்னிடத்தில் பொறுமை என்கிற குணம் என்றுமே இல்லை. உனக்கு உட்பட்டுப் பின்பாட்டு பாடும் ரிஷிகள் இருக்கிறார்கள். என்னை அவர்களில் ஒருவனாக நினையாதே. நான் துர்வாசன் என்றறிந்து கொள். (20)</p>
<p class="Text">தங்கள் விஷயத்தில் செய்த பெருத்த துரோகத்திற்காக உன்னை கௌதமர் முதலான முனீந்திரர்கள் முன்பே சபித்து, மறுபடியும் உன்னுடைய வினயத்திற்காட்பட்டு அனுக்கிரகம் செய்ததனால் நீ கர்வம் கொண்டாய். அதனால் என்னையும் அவர்களைப் போலவே நினைத்தாய். நான் அப்படிப்பட்டவன் அன்று. அடக்க முடியாத கோபத்தின் சாரம் அனைத்தும் ஒருங்கே திரண்டு வாசம் செய்யும் துர்வாசன் நான். (21)</p>
<p class="Text">வசிஷ்டர் முதலிய தயையுள்ள சில மகரிஷிகள் விசேஷமாய் உன்னைத் துதித்து வருவதனால் நீ மிகவும் இறுமாப்படைந்து இப்போது என்னை அவமானப்படுத்தினாய். (22)</p>
<p class="Text">அடே! தீப்பிழம்பு போல ஒளி வீசும் சடைமுடியோடும், உக்கிரமான புருவ நெறித்தலோடும் கூடிய பயங்கரமான என் முகத்தைக் கண்டு பயப்படாதவனும் உலகத்தில் உண்டோ? (23)</p>
<p class="Text">நூறு வேள்வி முடித்தவனே! பல சொல்லிப் பயனென்ன? நான் பொறுத்துக் கொள்பவனல்லன். நீ ஏன் பயந்தவனைப் போலப் பாசாங்கு செய்கிறாய். நான் நீ செய்ததைப் பொறுத்துக் கொள்ள மாட்டேன்.” (24)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! இவ்வாறு கூறிய துர்வாச முனிவர் தன் விருப்பப்படிச் செல்லலானார். இந்திரனும் ஐராவதத்தின் மேலேறிக் கொண்டு தன் நகரான அமராவதிப் பட்டணத்திற்குச் சென்றான். (25)</p>
<p class="Text">மைத்திரேயரே! அன்று முதல் மூவுலகங்களும் திருமகள் கடாட்சமின்றி மூலிகைகளும் செடி—கொடிகளும் மரங்களும் குறையத் தொடங்கிக் கேட்டை அடைந்து கொண்டு வந்தன. இந்திரனது செல்வச்செருக்கும் குறையத் தொடங்கின. (26)</p>
<p class="Text">அது முதல் வேள்வி முதலிய கர்மங்கள் நன்றாக நடக்கவில்லை. தவசிகளும் தாம் தவம் செய்வதை விடுத்தனர். தானம் முதலிய தர்ம காரியங்களில் மக்களது மனம் ஈடுபாடு கொள்ளவில்லை. (27)</p>
<p class="Text">அந்தணரே! அனைத்து மக்களும் சத்துவம் இல்லாதவர்களாய், உலோபம் முதலானவைகளால் இந்திரிய சுத்தி இல்லாதவர்களாய் (புலனடக்கம் இல்லாதவர்களாய்), அற்ப விஷயங்களிலும் பேராசை உள்ளவர்களாய் ஆனார்கள். (28)</p>
<p class="Text">சத்துவகுணம் இருக்குமிடத்திலன்றோ ஸ்ரீமகாலக்ஷ்மி வாசம் செய்வாள். சத்துவகுணமும் திருமகள் கடாட்சத்தை அனுசரித்துத்தானே நிற்கும். திருமகள் கடாட்சமின்றிச் சத்துவகுணமேது? சத்துவகுணம் இல்லாதவரிடத்தில் மற்ற நற்குணங்கள் எவ்வாறு தங்கியிருக்கும்? (29)</p>
<p class="Text">புருஷன் ஒருவன் எவ்வளவுதான் புகழோடு இருந்தாலும், பலம், வீரம், தைரியம் ஆகியவைகளும், கொடை முதலிய உதார குணங்களும் இல்லாதவனானால், அவனை அனைத்து ஜனங்களும் அவமானப்படுத்துவார்கள், எள்ளி நகையாடுவார்கள். (30)</p>
<p class="Text">இவ்வாறு அவமானம் அடைந்தபோது மரியாதையுள்ள மனிதனது புத்தியும் கலக்கமடைகிறது. இப்படியாக மூவுலகங்களும் திருமகள் கடாட்சம் குறைந்து சத்துவகுணம் தாழ்ந்திருக்க, தைத்தியர்களும் தானவர்களும் தேவர்களைத் துன்புறுத்தத் தொடங்கினார். (31,32)</p>
<p class="Text">(அதன் பிறகு) பேராசை முதலிய தீயகுணங்கள் உடையவர்களாய், திருமகள் திருநோக்கற்றவர்களாய், வலியும் சத்துவமும் இல்லாதவர்களாய் இருந்த அசுரர்களும், செல்வம் இழந்து வலியிழந்து நிற்கும் தேவர்களும் ஒருவரோடொருவர் போரிடத் தொடங்கினார்கள். (33)</p>
<p class="Text">இவ்வாறு போர் புரிகையில் இந்திரன் முதலான தேவர்களனைவரும் தைத்தியர்களுடைய பராக்கிரமத்திற்குத் தோற்று எதிர் நிற்க மாட்டாமல் ஓடிப் போய் பிரும்மதேவரைச் சரணடைந்தார்கள். (34)</p>
<p class="Text">அவ்வாறு அக்னிதேவனை முன்னிட்டுக் கொண்டு சரணடைந்த தேவர்கள் தங்களுக்கு அசுரர்களால் ஏற்பட்ட துன்பத்தை அறிவிக்க, அதைக் கேட்ட பிரும்மதேவர், “தேவர்களே! ‘பராவரங்கன்’ என்று கூறப்படும் உயர்ந்தவைகட்கும் தாழ்ந்தவைகட்கும் ஈசுவரரும், அசுரர்கள் அனைவரையும் அழித்தொழிக்கும் வல்லமை படைத்தவரும், உலகத்தினுடைய ஆக்கல்—அளித்தல்—அழித்தலுக்குக் காரணமானவரும், தனக்கென ஒரு காரணமுமின்றித் தானே சுதந்திரமாய் இருப்பவரும், சர்வேசுவரரும், பிரஜாபதிக்கட்கெல்லாம் அதிபதியும், முடிவற்றவரும், எவராலும் வெல்ல முடியாதவரும், நித்தியர்களும் காரியபூதர்களுமான பிரகிருதி—புருஷர்களில் உட்புகுந்து அவர்களை ஆட்டி வைப்பவரும், தன் திருவடிகளை வந்தடைந்தவர்களுடைய துன்பங்களைப் போக்கியருள வல்லவருமான ஸ்ரீவிஷ்ணுவைச் சரணடையுங்கள். அவர் உங்களுக்கான நன்மையைச் செய்தருளுவார்” என்று கூறினார். (35—37)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! அனைத்து தேவர்களிடமும் இவ்வாறு கூறிய பிரும்மதேவர் அவர்களையும் அழைத்துக் கொண்டு திருப்பாற்கடலின் வடகரைக்குச் சென்று அங்கே தேவர்கள் அனைவரோடும் தானும் சேர்ந்து சராசரங்கட்கு அதிபதியான ஸ்ரீதிருமகள் கேள்வனான ஸ்ரீமந்நாராயணனை மங்களமான துதிகளால் துதிக்கலாயினர். (38,39)</p>
<p class="Text"><span class="char-style-override-7">பிரும்மதேவர் துதிக்கிறார்——</span> அனைத்துமாக விளங்குபவரும், அனைத்துலகங்கட்கும் ஒரே தலைவரும், ஆதி—அந்தமில்லாதவரும், பிறப்பில்லாதவரும், சுருங்குதல் முதலியன இல்லாதவரும், உலகத்தின் ஒப்பற்ற தலைவரும், தனக்கென்று வேறோர் ஆதாரமற்றவரும், அளவிறந்தவரும், பேதிக்க முடியாதவரும், நுண்ணியதற்கும் நுண்ணியமானவரும், பெரிதிற்கும் பெரிதானவருமான ஸ்ரீமந்நாராயணனுக்கு நமஸ்காரங்கள். (40,41)</p>
<p class="Text">நானும் மற்றுமுள்ள அனைத்துலகங்களும் எவரிடமிருந்து தோன்றியதோ, எவரிடத்தில் தங்கி நிற்கிறதோ, எவரிடத்தில் ஒன்றுபடுகிறதோ, அனைத்து பூதங்களும் எவருடைய திருமேனியோ, எவர் மேலானவருக்கும் மேலானவரோ, எவர் இருபத்து நான்கு தத்துவங்கட்கும் பரனான புருஷனுக்கும் மேற்பட்டவரென்றும், பரமாத்மா என்றும் முக்திநெறியை விரும்பும் யோகிகளால் முக்தி பெறுவதற்காகத் தியானிக்கப்படுகிறாரோ, எவரிடம் பிராகிருதமான சத்வாதி குணங்கள் இல்லையோ, தூய்மை எனப்பட்ட அனைத்து வஸ்துக்களுக்கும் மிகவும் தூய்மையானவரோ, அந்த ஆதிபுருஷரான பகவான் எங்களுக்கு நேரில் காட்சி தரவேண்டும். (42—44)</p>
<p class="Text">கலை, காஷ்டை, நிமிடம் முதலான காலச்சக்கரத்திற்கு விஷயமான இடத்தில் பிராட்டி, திவ்விய மங்கள விக்கிரகம், பரிஜனம் முதலான எவருடைய செல்வங்கள் இல்லையோ, அப்படிப்பட்ட ஸ்ரீஹரி பகவான் எங்களுக்குப் பிரசன்னனாகக் கடவன். (45)</p>
<p class="Text">எவர் பரமேசுவரரும் பிறப்பற்றவருமாக இருந்து எல்லோருக்கும் அந்தர்யாமியாய் இருக்கையிலே முக்தி அடைந்த ஆத்மாவாக உபசார வழக்கமாய்ச் சொல்லப்படுகிறாரோ, அந்த ஸ்ரீமகாவிஷ்ணு எங்களுக்குப் பிரசன்னனாகட்டும். (46)</p>
<p class="Text">எவர் காரணமாகியும் காரியமாகியும், காரணத்திற்குக் காரணமாகியும், காரியத்திற்குக் காரியமாகியும் இருக்கிறாரோ, அந்த பகவான் எங்களுக்குப் பிரசன்னனாகட்டும். (47)</p>
<p class="Text">பிரகிருதியின் காரியமான (மஹத்தின் காரியமான) அஹங்காரமென்று எது உண்டோ, அதன் காரியமான தன்மாத்திரைகள் என்று எது உண்டோ, அவற்றின் காரியமான பஞ்சமகாபூதங்கள் என்று எவையுண்டோ, அவற்றின் காரியமான பிரும்மாண்டத்திற்குக் காரியமாய் இருக்கிற நான்முகனும், அவரிடத்தில் உண்டான தக்ஷப்பிரஜாபதிகளும் ஆகிய இவ்வுலகப் பெருக்கங்கள் அனைத்தும் தானேயாக எவர் இருக்கின்றாரோ, அப்படிப்பட்ட எம்பெருமானை வணங்குகிறோம். (48)</p>
<p class="Text">மேலும் எவர் பிரும்மா முதலியவர்களுக்கும் காரணமான பிரும்மாண்டமோ, அதற்குக் காரணமான ஐந்து மகாபூதங்களோ, அவற்றிற்குக் காரணமான பஞ்ச தன்மாத்திரைகளோ, அவற்றிற்குக் காரணமான அஹங்காரம், மஹத் முதலிய தத்துவங்களோ, அவற்றிற்கும் காரணமான மூலப்பிரகிருதியோ, அந்த பரமேசுவரனுக்கு வணக்கம். (49)</p>
<p class="Text">எவர் சப்தம் முதலிய போக்கியங்களை அனுபவிப்பவராகவும், சப்தம் முதலான போக்கிய வஸ்துக்களாயும், சகல பிரபஞ்சங்களுக்கும் சிருஷ்டி கர்த்தாவாகவும், சிருஷ்டி காரியமாயும், அனைத்துச் சரீரங்களிலும் உள்ளும் புறமும் பரவி நிற்றலால் இப்படிச் செய்பவராயும், செயல் வடிவாயும் இருக்கிற மேன்மையான பிராப்யனுக்கு வணக்கம். (50)</p>
<p class="Text">எவர் தூய்மையான ஞானமே வடிவானவரோ, நித்தியமானவரோ, பிறப்பற்றவரோ, குறைவற்றவரோ, என்றும் நிலைத்து நிற்பவரோ, இதுதான் அவரது திருமேனி என்று நிச்சயித்துச் சொல்ல முடியாதவரும் மாறுபாடற்றவருமான அந்த ஸ்ரீவிஷ்ணுவின் பதமே பரமபதமாகும்! (51)</p>
<p class="Text">எது ஸ்தூலமும் சூட்சுமமும் அல்லாததோ, மற்றும் எந்தவொரு விசேஷணத்திற்கும் அடங்காததோ, அதுவே ஸ்ரீமகாவிஷ்ணுவின் அழியாததும் நித்தியமானதும் தூயதுமான பரமபதமாகும். அதற்கு நாம் தலைவணங்குவோமாக. பரப்பிரும்ம சொரூபரான அந்த புருஷோத்தமனுடைய பதினாயிரத்தில் பதினாயிரமான பங்கில் ஏதோவொரு பங்கில் அனைத்துப் பிரபஞ்ச சக்தியும் அடங்கியிருக்கிறதோ, அந்த அவ்யயரான பரமபுருஷரை வணங்குகிறோம். (52,53)</p>
<p class="Text">எப்போதும் தியானயோகத்தில் அமர்ந்திருக்கின்ற யோகிகள் தங்களுடைய பாவ—புண்ணிய வடிவமான வினைகள் தீர்ந்தவுடனே எந்தவொரு சொரூபத்தைப் பிரணவப் பொருளாகக் காண்கிறார்களோ, அந்த அழிவற்ற பதமே ஸ்ரீமகாவிஷ்ணுவின் பரமபதமாகும்! (54)</p>
<p class="Text">எந்தவொரு பதத்தைத் தேவர்கள், முனிவர்கள், சிவபெருமான் மற்றும் நான் ஆகிய எங்களாலேயும் அறிய முடியவில்லையோ, அதுவே ஸ்ரீமந்நாராயணனின் பரமபதமாகும்! எந்த தேவனுடைய சக்திகள் பிரும்மா, விஷ்ணு, சிவன் என்கிற மூன்று அம்சங்களாகப் படைத்தல், காத்தல், அழித்தல் என்கிற முத்தொழில்களையும் செய்கின்றதோ, அந்த ஸ்ரீமகாவிஷ்ணுவின் பதமே பரமபதமாகும்! (55,56)</p>
<p class="Text">சர்வேசுவரரே! அனைத்து பூதங்களின் வடிவானவரே! அனைத்துமாக விளங்குபவரே! அனைத்திற்கும் அடிப்படை காரணரே! தன்னடியார்களைத் துவளாமல் காப்பாற்றும் அச்சுதரே! எங்கும் நீக்கமற நிறைந்துள்ள ஸ்ரீமகாவிஷ்ணுவே! தங்களது திருவடித்தாமரைகளையே நம்பியிருக்கும் எங்களிடத்தில் இரக்கம் காட்டி எங்கள் கண்களெதிரில் தோன்றிடல் வேண்டுமையா! (57)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரும்மதேவர் வேண்டித் துதித்திட, மற்ற தேவர்களும் வணங்கி வேண்டலானார்கள்—— “பிரபுவே! எங்களிடத்தில் கருணை காட்டி எங்களுக்குத் தரிசனம் தந்தருளுங்கள். (58)</p>
<p class="Text">எம்பெருமானே! இந்தப் பிரும்மதேவரும் தங்களுடைய உண்மை சொரூபத்தை உண்மையாகவே அறிந்திருக்க மாட்டார். உலகநாதரே! எங்கும் நீக்கமற நிறைந்துள்ள தங்களது பரமபதத்தை வணங்குகிறோம்.” (59)</p>
<p class="Text">இவ்வாறு பிரும்மா மற்றுமுள்ள தேவர்கள் துதித்து முடிந்ததும் பிருஹஸ்பதி முதலிய தேவரிஷிகளும் துதிக்கவாரம்பித்தனர். (60)</p>
<p class="Text">“மூவர்க்கும் முதல்வராகவும், யக்ஞபுருஷராகவும், அனைத்துவிதமான வேள்விகளினால் பூசிக்கப்படுபவராகவும், முன்தோன்றியவர்களுக்கெல்லாம் முன்தோன்றியவராகவும், உலகத்தைப் படைத்த பிரும்மதேவருக்குத் தகப்பனாகவும், ‘இவ்வாறுதான்’ என்று நிச்சயிக்க முடியாதவராகவும் இருக்கின்ற திருமகள்கேள்வரான பகவானுக்கு நமஸ்காரம். (61)</p>
<p class="Text">ஆறுகுணங்கள் உள்ளவரே! முற்பட்டவைகளுக்கும் பிற்பட்டவைகளுக்கும் அதிபதியானவரே! வேள்வி சொரூபத்தைத் தரித்தவரே! அழிவற்றவரே! உங்களுடைய திருவடித்தாமரைகளையே சரணமாகப் பற்றிய எங்களுக்குக் கிருபை செய்து தரிசனம் தரக் கடவீர். (62)</p>
<p class="Text">இறைவா! அடியவர்களோடு கூடிய இந்தப் பிரும்மதேவரும், ஏகாதச ருத்ரர்களோடு கூடிய இந்த ஸ்ரீமகாதேவரும், பன்னிரண்டு ஆதித்தியர்களோடு கூடிய இந்த பூஷாவும், மூன்று அக்னிகளோடு கூடிய இந்த அக்னிதேவரும், அசுவினிதேவர்களும், எட்டு வசுக்களும், மருத்கணங்களும், விசுவே தேவர்களும், சாத்யர்களும், இந்திரனும், மற்றுமுள்ள தேவர்களும் அசுர சேனைகளால் வெற்றி கொள்ளப்பட்டு ஓடி வந்து உமது திருவடித்தாமரைகளில் தஞ்சம் புகுந்து உம்மையே வணங்குகிறார்கள். இவர்களுக்குத் தாங்கள்தான் அருள்புரிய வேண்டும்.” (63—65)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு தேவர்களும் ரிஷிகளும் துதிக்கவே சங்கம், சக்கரம் முதலிய திவ்விய ஆயுதங்களைத் தரித்த பகவான் ஸ்ரீமந்நாராயணன் அவர்களெதிரில் தோன்றினார். (66)</p>
<p class="Text">அப்பொழுது சங்கம், சக்கரம் முதலிய திவ்விய ஆயுதங்களைத் தரித்த, விலக்ஷணமான திவ்விய மங்கள விக்கிரகமாக, தேஜோராசியாகத் தோன்றிய எம்பெருமானைப் பிரும்மா முதலிய தேவதைகள் சேவித்து, ஆனந்தத்தினால் கண்கள் மலர்ந்து அசையாமல் இருக்க, முன்பு வணங்கியிருந்தாலும் பக்தியின் பாற்பட்டு அடிக்கடி கீழே விழுந்து வணங்கிச் செந்தாமரைக் கண்ணனான அவ்வெம்பெருமானைத் திரும்பவும் துதிக்கத் தொடங்கினார்கள். (67,68)</p>
<p class="Text"><span class="char-style-override-7">தேவர்கள் துதிக்கிறார்கள்——</span> “இறைவா! தங்களை வணங்குகின்றோம், திரும்பவும் வணங்குகின்றோம். உயர்ந்தவன், தாழ்ந்தவன் என்கிற பாகுபாடு இல்லாமல் எல்லோரிடத்திலும் சமமான அனுக்கிரகமுள்ளவர் தாங்கள். பிரும்மதேவரும், ஸ்ரீமகாதேவரும், இந்திரனும், அக்னியும், வருணனும், வாயுவும், ஆதித்தனும், யமனும் தாங்களேயாகும். (69)</p>
<p class="Text">இறைவா! வசுக்களும், மருத்துக்களும், சாத்தியர்களும், விசுவே தேவர்களும், மற்றுமுள்ள தேவர்களும் தாங்களே. ஏனெனில் எல்லோரிடத்திலும் தாங்களே வியாபித்து நின்று அனைத்தையும் நடத்திச் செல்கிறீர். ஆகையால் ஆத்மாவிற்குக் கரணங்கள் போல் எல்லோரும் உமக்கு இயற்கையிலேயே அடிமையாகவன்றோ இருக்கிறார்கள். (70)</p>
<p class="Text">மேலும் தங்களுடைய பூஜையான வேள்விகளும், வஷட்காரங்களும், அனைத்து வேதங்கட்கும் மூலமான பிரணவமான ஓங்காரமும் தாங்களேதான். பிரஜாபதியும் தாங்கள்தான். எங்கும் நீக்கமற நிறைந்துள்ளவரே! எல்லாவற்றையும் அறிபவரும் நீரே! எல்லாவற்றாலும் அறியப்படுபவரும் நீயே! தங்களிடத்திலேயே அனைத்துப் பிரபஞ்சங்களும் அடங்கி இருப்பதனாலேயே அந்தப் பிரபஞ்சமாகக் காட்சி தருபவரும் தாங்களே! (71)</p>
<p class="Text">தைத்தியர்களினால் வெற்றி கொள்ளப்பட்டு பெருத்த வியசனமடைந்து அனைத்துலக ரட்சகரான தங்களைச் சரணமாக வந்தடைந்தோம். கருணை புரிந்து தங்களுடைய தேஜோ விசேஷணத்தினால் எங்களுக்குப் பரிபூரண சக்தியைத் தாருங்கள். (72)</p>
<p class="Text">இறைவா! எதுவரையிலும் ஜீவனானவன் அனைத்துப் பாவங்களையும் போக்குபவனான தங்களைச் சரணமாகப் பற்றவில்லையோ, அதுவரையில் அந்த ஜீவனுக்கு ஏழ்மை, உலகியல் இன்பங்களில் ஆசை, போகம் மற்றும் துன்பங்கள் முதலியன இருக்கும். (73)</p>
<p class="Text">கருணைக்கடலே! சரணமடைந்த எங்களிடம் கருணைகூர்ந்து தங்களது தெய்வீக தேஜஸினால் எங்களுடைய தேஜசை நிறைவடையச் செய்யவேண்டும். நாங்கள் இழந்த ஒளியைத் திரும்பப் பெறும்படிச் செய்யவேண்டும்.” (74)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு நமஸ்கரித்துக் கைகூப்பிக் கொண்டு நிற்கும் தேவர்களைக் கண்டு அகில உலகங்களையும் படைத்துக் காத்து அழிக்கும் இறைவனான ஸ்ரீமந்நாராயணன் திருமுகம் மலர்ந்து அருள் செய்து இவ்வாறு கூறலானார். (75)</p>
<p class="Text">“தேவர்களே! உங்களுடைய வலிமையை மறுபடியும் பெருக்குகிறேன். இப்பொழுது நான் சொல்வதை நன்கு கேட்டு அதன்படிச் செய்யுங்கள். (76)</p>
<p class="Text">நீங்கள் தைத்தியர்களையும் உங்களுடன் கூட்டிக் கொண்டு திருப்பாற்கடலில் அனைத்து மூலிகைகளையும் இட்டு மந்தரமலையை மத்தாகவும், வாசுகி என்னும் நாகத்தைக் கடையும் கயிறாகவும் செய்து கொண்டு தைத்தியர்கள், தானவர்களோடு என்னுடைய உதவியால் அமிர்தம் வேண்டிக் கடையுங்கள். (77,78)</p>
<p class="Text">நீங்கள் சாம உபாயத்தினால் அவர்களையும் உங்கள் வசமாக்கிக் கொண்டு, ‘இவ்வாறு கடைதலினால் உண்டாகும் பயனை நாம் இரு திறத்தாரும் சரியாய் பங்கிட்டுக் கொள்வோம்’ என்று கூறுங்கள். (79)</p>
<p class="Text">இவ்வாறு திருப்பாற்கடலைக் கடைவதினாலே உண்டாகும் அமுதத்தைப் பானம் செய்து, நீங்கள் மிகுந்த வலிமை உள்ளவர்களாகவும் அமரர்களாகவும் ஆவீர்கள். (80)</p>
<p class="Text">தேவர்களே! உங்களுக்காக நான் ஒரு யுக்தி செய்யப் போகிறேன். அதனால் உங்களது பகைவர்களாகிய தைத்தியர்கள் அமுதம் பெறாமல், திருப்பாற்கடலைக் கடைந்த சிரமத்தை மட்டும் அடைவார்கள்.” (81)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தேவர்களுக்கெல்லாம் தேவனான ஸ்ரீமந்நாராயணன் கூறவே, தேவர்களனைவரும் தைத்தியர்களுடன் ஒப்பந்தம் செய்துகொண்டு அமுதம் பெறுவதற்குப் பெருமுயற்சி எடுத்துக் கொண்டனர். (82)</p>
<p class="Text">மைத்திரேயரே! தேவர்கள், தைத்தியர்கள், தானவர்கள் ஆகியவர் அனைவரும் ஒன்றுகூடி பலவிதமான மூலிகைகளை எடுத்து வந்து அவற்றைச் சரத்கால மேகம்போல் மிகவும் வெண்மையாக இருக்கும் திருப்பாற்கடலிலே இட்டு மந்தரமலையை மத்தாக நாட்டி, வாசுகியைக் கயிறாகக் கொண்டு அதிக உற்சாகத்தோடு கடையத் தொடங்கினார்கள். (83,84)</p>
<p class="Text">அப்போது எம்பெருமான் தேவர்களை வாசுகியின் வாலைப் பிடிக்கும்படியும், அசுரர்களைத் தலைப்பக்கத்தைப் பிடிக்கும்படியும் நியமித்தார். (85)</p>
<p class="Text">அவர்களும் அப்படியே செய்ய, பலபராக்கிரமங்களோடு கூடிய தானவர்கள் விஷாக்னி ஜுவாலையோடு கூடிய வாசுகியின் பெருமூச்சுக்காற்றினால் தேஜஸ் குறைந்து வலிவு குன்றியவர்களாயினர். (86)</p>
<p class="Text">தேவர்களோ அந்த நாகராஜனின் மூச்சுக்காற்றின் வேகத்தினால் அடித்துத் தள்ளப்பட்ட மேகங்கள் வருஷித்த சீதனமான நீர்த்திவலைகளால் வருத்தம் தீர்ந்து சுகத்தை அடைந்தனர். அதனால் அவர்களது சக்தி மேலும் பெருகிற்று. (87)</p>
<p class="Text">மகாமுனிவரே! அப்பொழுது ஸ்ரீமந்நாராயணன் மந்தரமலை கடலில் அமிழ்வது கண்டு, தான் பெருத்ததொரு ஆமை வடிவம் ஏற்று, அம்மந்தரமலையைத் தம் முதுகில் தாங்கி நின்றார். (88)</p>
<p class="Text">மேலும் வேறொரு திருமேனியை ஏற்று தேவர்கள் பக்கத்திலேயும், மற்றொரு திருமேனி தாங்கி அசுரர்கள் பக்கத்திலேயும் நின்று, சங்கம், சக்கரம் முதலிய திவ்விய ஆயுதங்களையும் தரித்துக் கொண்டு வாசுகியின் வாலையும் தலையையும் பிடித்து வலமும் இடமுமாக இழுத்துக் கடைந்தருளினார். (89)</p>
<p class="Text">மேலும் மைத்திரேயரே! இது மட்டுமின்றி மிகவும் பெருத்ததொரு திவ்விய ரூபம் தரித்து அந்தப் பர்வதத்தின் மேற்புறத்தை அழுத்திப் பிடித்தார். இதை தேவர்களோ, தானவர்களோ காணவில்லை. (90)</p>
<p class="Text">இவ்வாறு தேவர்களும் அசுரர்களும் அறியமாட்டாத அதிரகசியமான வேறொரு சொரூபத்தினால் நாகராஜாவான வாசுகிக்கும், மற்றொரு சொரூபத்தினால் தேவர்களுக்கும் தேஜஸ், பலம், தைரியம், உற்சாகம் ஆகியனவற்றை நன்கு பெருக்கிக் கொண்டு எழுந்தருளியிருந்தார். (91)</p>
<p class="Text">இவ்விதமாகச் சகலவிதத்திலும் திருமகள்கேள்வனான ஸ்ரீபகவானது உதவியைக் கொண்ட தேவர்களும் அசுரர்களும் கடைந்த திருப்பாற்கடலினின்றும் முதலில் வேள்விகளில் பயன்படும் அவியுணவிற்கு இருப்பிடமான தேவர்களினால் பூசிக்கத் தகுந்த ‘காமதேனு’ தோன்றினாள்! (92)</p>
<p class="Text">முனிவரே! இதைக் கண்ட தேவர்களும் அசுரர்களும் மிகவும் மகிழ்ந்தனர். அதைக் கண்டு தேவர்களும் அசுரர்களும் அதன்பால் மனம் செல்லவே கண்கள் மலர, அதையே பார்த்துக் கொண்டு இழுப்பதை நிறுத்தினர். (93)</p>
<p class="Text">பின்பு ஆகாயத்தில் சித்தர்கள் மோகத்தினால் கலக்கமுற்ற மனத்தினராய் ‘இதென்ன அற்புதம்’ என்று அதிசயிக்கும்படியான மதத்தினால் கண்கள் சுழல அகில உலகமோகினியான ‘வாருணீதேவி’ தோன்றினாள். (94)</p>
<p class="Text">திரும்பவும் மந்தரமலையினால் கடையப்பட்ட திருப்பாற்கடலினின்றும் அபூர்வமான திவ்விய பரிமளத்தினால் மூவுலகங்களையும் வாசனை மிக்கதாகச் செய்யும் தேவப்பெண்டிர்கட்கு ஆனந்தத்தை அளிக்கக் கூடியதுமான ‘பாரிஜாதம்’ என்கிற மரம் தோன்றியது! (95)</p>
<p class="Text">மைத்திரேயரே! அதன்பின் திருப்பாற்கடலின்று உலகங்களையே மயங்கும்படிச் செய்யும் ரூபம், லாவண்யம் முதலிய குணங்கள் நிரம்பிய அற்புதமான ‘அப்சரப்பெண்டிர்கள்’ தோன்றினார்கள்! (96)</p>
<p class="Text">அதன்பின் தனது குளிர்ந்த நிலவினால் உலகிற்கு ஆனந்தத்தை அளிக்கும் ‘சந்திரன்’ தோன்றினான்! அந்தச் சந்திரனைச் சிவபெருமான் எடுத்துக் கொண்டார். இதன்பின் திருப்பாற்கடலில் தோன்றிய ‘விஷ’த்தை நாகங்கள் எடுத்துக் கொண்டன. (97)</p>
<p class="Text">இதற்குப்பின் வெண்மையான ஆடை உடுத்திக் கொண்டு பூமாலை தரித்து பகவத் அம்சமான ‘தன்வந்தரி பகவான்’ அமுதம் நிறைந்த கமண்டலத்தைக் கையிலேந்திக் கொண்டு அந்தத் திருப்பாற்கடலினின்றும் தோன்றினார்! (98)</p>
<p class="Text">இவ்வாறு அமுத கலசத்தோடு தோன்றிய அந்த தன்வந்தரி பகவானைக் கண்டு தேவர்களும் அசுரர்களும் மனம் அமைதி கொள்ள மகிழ்ச்சியினால் பூரித்தார்கள். (99)</p>
<p class="Text">இதன்பின்பு அதி அற்புதமும் இதன் முன் இல்லாததுமான திவ்விய காந்தியினால் எண்டிசைகளும் ஒளிரும்வண்ணம் மலர்ந்த செந்தாமரை மலரை ஆசனமாகக் கொண்டு தாமரைப் புஷ்பங்களைத் திருக்கரங்களிலே தரித்தவண்ணம் உலகமாதாவான பெரிய பிராட்டியாரான ‘திருமகள்’ திருவவதாரம் செய்தாள்! (100)</p>
<p class="Text">இதைக் கண்ட மகரிஷிகள் அனைவரும் மிகவும் மகிழ்ந்து ஸ்ரீசூக்தங்களைச் சொல்லிப் பலவிதமாகத் தோத்திரம் செய்தார்கள். அப்பொழுது விசுவாவசு முதலிய கந்தர்வர்கள் கீதங்களைப் பாடினார்கள். (101)</p>
<p class="Text">‘கிருதாசீ’ முதலிய அப்சரப் பெண்டிர்கள் நடனமாடினார்கள். கங்கை முதலிய பெரிய நதிகள் தங்கள் தீர்த்தங்களைக் கொண்டு அந்தப் பிராட்டியின் திருமஞ்சனத்திற்காக நிஜ உருவம் தாங்கி சேவித்து நின்றன. (102)</p>
<p class="Text">எண்டிசை திக்கஜங்களும் நவரத்தினங்கள் இழைத்த தங்கக் கலசங்களில் அந்த நதி தீர்த்தங்களை எடுத்து அனைத்துலகங்கட்கும் ஒரே தாயான அந்தப் பிராட்டிக்குத் திருமஞ்சனம் செய்தன. (103)</p>
<p class="Text">அந்தத் திருப்பாற்கடல் ஒரு புருஷரூபத்தைத் தரித்துக் கொண்டு அன்றலர்ந்த திவ்வியமான ஒரு செந்தாமரை மாலையைத் தந்தது. உடனே விசுவகர்மா திவ்வியமான ரத்தினமயமான திருவாபரணங்களைத் தாயார் திருமேனியில் சாத்தினான். (104)</p>
<p class="Text">இவ்வாறு அவரவர்கள் செய்த பணிவிடைகளை ஏற்றுக் கொண்டு, திருமஞ்சனம் கண்டருளி, திருவாபரணங்கள், திருமாலை முதலானவைகளைச் சாத்திக் கொண்டே, அந்தத் திருமகளான பெரிய பிராட்டியார் அனைத்து தேவதைகளும் பார்த்துக் கொண்டிருக்கும்போதே அந்த தேவர் குழாத்தின் நடுவேயிருந்த ஸ்ரீவிஷ்ணு பகவானின் திருமார்பில் எழுந்தருளினாள். (105)</p>
<p class="Text">மைத்திரேயரே! பின்பு எம்பெருமானுடைய திருமார்பிலேயே வீற்றிருந்தபடியே அத்திருமகள் குளிர கடாட்சித்து அருளியதால் தேவதைகள் அனைவரும் மனவருத்தத்தை இழந்து மிகவும் மகிழ்ச்சி கொண்டனர். (106)</p>
<p class="Text">பெரியோரே! திருமகளின் திருக்கடாட்சம் இன்மையால் பெருமானிடத்தில் பக்தியின்றி பகைமை பூண்டிருந்த விப்ரசித்தி முதலிய அசுரக் கூட்டங்கள் மிகுந்த தீனர்களாயினர், ஒளியிழந்தனர், கலக்கமுற்றனர். (107)</p>
<p class="Text">இவ்வாறிருக்க, மிகுந்த பலசாலிகளான அவ்வசுரர்கள் தன்வந்தரி பகவானது திருக்கரங்களில் இருந்த அமுதம் நிரம்பிய கலசத்தைப் பலாத்காரமாகப் பிடுங்கிக் கொண்டார்கள். (108)</p>
<p class="Text">அப்போது ஸ்ரீமந்நாராயணன் தன் மாயையினால் ஒரு பெண் வேடம் தரித்து, தன் மாயையினால் அசுரர்களை மயக்கி, அவர்களிடமிருந்த அமுதகலசத்தைத் தான் பெற்று, தேவர்களை அமுதம் பருகச் செய்தார். (109)</p>
<p class="Text">அப்பொழுது இந்திரன் முதலிய தேவர்கள் அவ்வமுதத்தைப் பருகினர். இதைக் கண்ட தைத்தியர்கள் மிகவும் கோபம் கொண்டு பலவித ஆயுதங்களைக் கைகளிலேந்தித் தேவர்களோடு போர் புரிந்தார்கள். (110)</p>
<p class="Text">அமுதம் பருகியதால் பவிஷ்டர்களாக ஆன தேவர்களால் பிரயோகிக்கப்பட்ட அஸ்திர—சஸ்திரங்களினால் துன்புற்ற தைத்தியர்கள் நாற்றிசைகளிலும் தப்பியோடினார்கள். சில அசுரர்கள் பாதாள உலகிற்குச் சென்று ஒளிந்து கொண்டார்கள். (111)</p>
<p class="Text">இந்திரன் முதலிய தேவர்கள் அனைவரும் வெற்றியடைந்து இலக்குமிதேவியின் திருக்கடாட்சத்தினால் சிறப்புற்றவர்களாக, சங்கு—சக்கர—கதாதரரான திருமகள்கேள்வனை நமஸ்கரித்து விடைகொண்டு சென்று, முன்போலவே தேவராஜ்யத்தை இடையூறின்றி அனுபவித்துக் கொண்டு சுகமாக வாழ்ந்திருந்தனர். (112)</p>
<p class="Text">முனிசிரேஷ்டனே! அக்காலையில் சூரியன் உக்கிரமான தன் கிரணங்களோடு தன் வழியில் மாறாது சென்று வந்தான். மற்றுமுள்ள கிரகங்கள், நட்சத்திரங்கள் முதலிய ஜ்யோதிர்கணங்களும் தம் வழி மாறாமல் சஞ்சரித்துக் கொண்டிருந்தன. அழகான காந்தியுடைய அக்னிதேவனும் வலமாகச் சுழன்று தனது சுவாலையினால் மேலும் அழகுற பிரகாசித்தான். அது முதற்கொண்டு அனைத்து மக்களும் தர்மபுத்தி உடையவர்களாகச் சுகமாக வாழ்ந்தனர். (113,114)</p>
<p class="Text">அந்தணச்சிரேஷ்டரே! மூவுலகங்களும் லக்ஷ்மி கடாட்சம் பெற்று வாழ்ந்திருந்தன. தேவர்களின் தலைவனான இந்திரனும் திரும்பவும் லக்ஷ்மிகடாட்சம் பெற்று செல்வந்தனாக ஆனான். (115)</p>
<p class="Text">அதன்பின் இந்திரன் சுவர்க்க உலகைப் பெற்று தேவர்களுக்கான அரசு அதிகாரத்தைப் பெற்றான். தேவர்களின் அரசுக்கட்டிலில் அமர்ந்த இந்திரன், தாமரை மலரைக் கைகளிலேந்திய திருமகளை இவ்வாறு துதிக்கலானான். (116)</p>
<p class="Text"><span class="char-style-override-7">இந்திரன் துதிக்கிறான்——</span> “அகில உலகங்கட்கும் தாயே! அன்றலர்ந்த செந்தாமரை போன்ற திருக்கண்களை உடையவளே! பகவான் ஸ்ரீமந்நாராயணரது திருமார்பில் விளங்கும் தேவியே! செந்தாமரை மலரில் தோன்றியவளே! தங்களை வணங்குகிறேன். (117)</p>
<p class="Text">யாருக்கு வாசஸ்தலம் செந்தாமரை மலரோ, யாருடைய திருக்கரங்களில் செந்தாமரை மலர்கள் அழகுற ஏந்தப்படுகின்றதோ, யாருடைய திருக்கண்கள் செந்தாமரையை ஒத்ததாக அழகுற விளங்குகிறதோ, யாருடைய திருமுக மண்டலம் அன்றலர்ந்த செந்தாமரையை ஒத்ததோ, யார் உந்தியில் தாமரை பூத்தவரது திருவுள்ளத்திற்குப் பிரியமானவளோ, அந்த ஸ்ரீகமலையான திருமகளை வணங்குகிறேன். (118)</p>
<p class="Text">மூவுலகங்களையும் தூயதாக்கும் தயை உடையவளே! சித்தியும், சுவதாயும், ஸ்வாஹாவும், சுதாவும் தாங்களே. சந்தியும், இரவும், காந்தியும், ஐசுவரியங்களும், மேதாவும், சிரத்தையும், சரஸ்வதியும் தாங்களேதான். (119)</p>
<p class="Text">சகல மங்களங்களின் சொரூபமான தாயே! யக்ஞவித்யை என்கிற தர்மகாண்டமும், மகாவித்யை என்கிற உபாசனா காண்டமும், குஹ்யவித்யை என்கிற இந்திரஜால வித்யையும் தாங்களே. மேலும் முக்தியை அளிக்கவல்ல ஆத்மவித்யை என்பவளும் தாங்களே. (120)</p>
<p class="Text">தேவி! ‘ஆன்வீக்ஷிகீ’ என்கிற தருக்கசாஸ்திரங்களும், மூன்று வேதங்களும், சில்பம், வாணிபம் எனப்படும் வித்யையும், தண்ட நீதி என்கிற ராஜநீதியும் தாங்களே. தாங்கள்தானே சாந்தமான மற்றும் உக்கிரமான திருமேனி தாங்கி அனைத்துலகங்களிலும் நீக்கமற நிறைந்துள்ளீர்கள். (121)</p>
<p class="Text">தேவி! சர்வ லோகேஸ்வரி! நீயல்லாமல் மற்ற யார்தான் அனைத்து வேள்வி சொரூபரான, கதாயுதம் உடையவரான ஸ்ரீமகாவிஷ்ணுவின் திருமேனியில் வீற்றிருக்க வல்லவராவார்? (122)</p>
<p class="Text">தேவியே! உலகமாதாவே! தங்களது திருக்கண்நோக்கு இழந்தபோது மூவுலகங்களும் அழிந்தது போலாகித் திரும்பவும் தங்கள் திருக்கண்ணோக்கு பெற்றதால் சௌபாக்கியங்களைப் பெற்றன. தாங்களன்றோ மூவுலகங்கட்கும் உயிரூட்டியவர். (123)</p>
<p class="Text">மகானுபாவையான தாயே! தங்களது திருக்கடாட்சத்தினாலன்றோ ஜீவர்களுக்கு மனைவி, புத்திரர்கள், வீடு, தனம், தானியம், பந்துமித்திரர்கள் ஆகியன கிடைக்கின்றன. (124)</p>
<p class="Text">தாயே! எம்பெருமாட்டியே! உன் கடாட்சம் பெற்றவர்களுக்கு உடல் ஆரோக்கியம், அதிகாரம், பகைவரை வெற்றிகொள்ளுதல், சுகங்கள் ஆகிய அனைத்து நலன்களும் கிட்டுகின்றன. இதுவொன்றும் அருமையன்று. (125)</p>
<p class="Text">அம்மா! நீ இந்தப் பிரபஞ்சத்திற்கெல்லாம் ஒப்பற்ற தாய். தேவதேவனான ஸ்ரீஹரியே தந்தை. தாயே! நீங்கள் இருவருமே ஒன்றுசேர்ந்து இந்தப் பிரபஞ்சமெல்லாம் வியாபித்திருக்கிறீர்கள். (126)</p>
<p class="Text">அனைத்து உலகங்களையும் பரிசுத்தமாக்கும் தாயே! தாங்கள் எங்களுடைய பொக்கிஷச் சாலைகளிலும், பசுக்கள் கட்டும் பசுந்தொழுவங்களிலும், வீடுகளிலும், போகத்திற்கான வஸ்துக்களிலும், உடலிலும், பெண்டீரிடமும் என்றும் நிறைந்து அவற்றை விடுத்து நீங்காது இருக்க வேண்டும். (127)</p>
<p class="Text">ஸ்ரீமந்நாராயணனது திருமார்பை அலங்கரிக்கும் தாயே! எங்களுடைய புத்திரர்கள், மித்திரர்கள், பசுக்கள், நகை—நட்டுகள் முதலியனவற்றை விடுத்துத் தாங்கள் எங்கும் செல்லாதிருக்க வேண்டும். (128)</p>
<p class="Text">தூய்மையானவளே! எந்தவொரு ஜீவனைத் தாங்கள் விடுத்தீர்களோ, அந்த ஜீவன் மானசீகமான பலத்தை (மனத்திட்பத்தை), வாய்மையை, சுத்தத்தை, ஒழுக்கத்தை, இன்னும் இதுபோன்ற நற்குணங்களை இழக்கிறான். (129)</p>
<p class="Text">தங்களுடைய திருக்கடாட்சமிருக்க நற்குணமற்ற ஓர் அற்பனும் விரைவிலேயே சௌசீலம் முதலிய அனைத்து நற்குணங்களும், தனம், தானியம் ஆகியவற்றின் நிறைவையும், நற்குடிப்பிறப்பும், செல்வச்செழிப்பு முதலியனவற்றினாலும் சிறந்து விளங்குவான். (130)</p>
<p class="Text">ஸ்ரீவிஷ்ணுவின் பத்தினியான தாயே! உன் திருக்கண்ணோக்கு எவன் மேல் விழுகிறதோ, அவனே புகழ்ச்சிக்குடையவன். அவனே நற்குணங்கள் பொருந்தியவன். அவனே செல்வந்தன். அவனே நற்குடிப்பிறந்தவன். அவனே புத்திமான். அவனே சூரவீரன். அவனே பராக்கிரமம் மிகுந்தவனாவான். ஸ்ரீவிஷ்ணுவிற்குப் பிரியமானவளே! உலகநாயகியே! உன் திருக்கடாட்சம் இல்லையெனில் அவனிடம் இருக்கும் ஒழுக்கம் முதலிய அனைத்து நற்குணங்களும் தீயகுணங்களாக மாறிவிடும். (131,132)</p>
<p class="Text">தாயே! செந்தாமரைக் கண்ணுடையவளே! தங்களது திருக்கல்யாண குணநலன்களைச் சதுர்முகப் பிரும்மதேவராலும் வர்ணிக்க இயலாததன்றோ! (அவ்வாறிருக்க நான் எம்மாத்திரம்.) ஆகவே தாயே! எங்களை விட்டு விலகாமல் தங்கள் திருக்கண்களால் எங்களைக் காத்தருளல் வேண்டும்.” (133)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு இந்திரன் துதிக்கவே, எங்கும் நீக்கமற நிறைந்து விளங்கும் ஸ்ரீதேவி திருவுள்ளமுகந்து இந்திரனுக்குப் பிரத்தியட்சமாய் காட்சி கொடுத்து தேவர்களனைவரும் கேட்கும்படியாக இவ்வாறு கூறலானாள். (134)</p>
<p class="Text"><span class="char-style-override-7">ஸ்ரீலக்ஷ்மிதேவி கூறுகிறாள்——</span> “தேவர்கோனான இந்திரனே! நீ செய்த தோத்திரத்தினால் மிகவும் மகிழ்ந்தேன். உனக்கு வேண்டிய வரத்தைக் கேள். உனக்கு வரம் தரவேண்டுமென்றுதான் இப்பொழுது இங்கு வந்துள்ளேன்.” (135)</p>
<p class="Text"><span class="char-style-override-7">இந்திரன் கேட்கிறான்——</span> “தாயே! தாங்கள் வரம் தர விரும்பினால், நானும் வரம் பெறுவதற்குத் தகுதியுடையவன் என்றால், தாங்கள் இம்மூவுலகங்களையும் என்றும் எப்பொழுதுமே விடாமல் இருக்க வேண்டுமென்பதே எனது உயர்ந்த வேண்டுகோளாகும். (136)</p>
<p class="Text">திருப்பாற்கடலில் உதித்தவளே! இரண்டாவது வரமாக நான் வேண்டுவது இந்தத் துதியினால் துதிக்கும் ஒருவனைத் தாங்கள் கைவிடாமல் என்றென்றும் ரட்சித்தருளவும் வேண்டுகிறேன்.” (137)</p>
<p class="Text"><span class="char-style-override-7">ஸ்ரீதிருமகள் கூறுகிறாள்——</span> “தேவர்களில் சிறந்த இந்திரனே! நீ விரும்பியபடியே நீ ஆட்சிபுரிகிற மூவுலகங்களையும் விட்டு ஒருபோதும் நான் நீங்கமாட்டேன். நீ செய்த தோத்திரத்திற்கு மகிழ்ந்து நான் இந்த வரத்தை உனக்களித்தேன். எவனொருவன் தினமும் காலையும் மாலையும் இந்தத் தோத்திரத்தினால் என்னைத் துதிக்கிறானோ, அவனை ஒரு நாளும் விடாமல், அசட்டை செய்யாமல் கடாட்சித்து அருள்கிறேன்.” (138,139)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு முன்பொரு காலத்தில் கருணையே வடிவெடுத்த திருமகள் இந்திரனின் தோத்திர வடிவான பூசையினால் மகிழ்ந்து இவ்விரு வரங்களைத் தந்தாள். (140)</p>
<p class="Text">முன்பொரு சமயம் பிருகு மகரிஷிக்கு ‘கியாதி’ என்கிற மனைவியிடம் ‘ஸ்ரீதேவி’ அவதரித்தாள் என்று கூறினேன். இப்பொழுது அமுதம் கடைந்த காலத்தில் திருப்பாற்கடலினின்றும் தேவர்கள்—தானவர்களது முயற்சியினால் தோன்றினாள். (141)</p>
<p class="Text">இது மட்டுமன்று, உலகநாயகரான ஸ்ரீமந்நாராயணன் எப்பொழுதெல்லாம் உலகில் அவதரிப்பாரோ, அப்பொழுதெல்லாம் ஸ்ரீதேவியும் அவரோடுகூட அவ்வவதாரம் பிரயோஜனம் ஆகும்படித் திருவவதாரம் செய்தருள்வாள். (142)</p>
<p class="Text">முன்பு ஸ்ரீநாராயணன் அதிதிக்கு வாமனமூர்த்தியாகத் திருவவதாரம் செய்தபோது, இவள் தாமரை மலரில் ‘பதுமை’ என்கிற திருநாமமுடையவளாகத் தோன்றினாள். அவர் (ஸ்ரீவிஷ்ணு) பரசுராமனாக அவதரித்தபோது இவள் பூமிபிராட்டியாக அவதரித்தாள். (143)</p>
<p class="Text">ஸ்ரீமந்நாராயணன் ஸ்ரீராமனாகத் தோன்றியபோது இவள் சீதாபிராட்டியாக அவதரித்தாள். அவ்வெம்பெருமான் ஸ்ரீகிருஷ்ணனாக அவதரித்தபோது இவள் ருக்மிணிபிராட்டியாகத் திருவவதாரம் செய்தாள். இவ்வாறே மற்ற அவதாரங்களிலேயும் இப்பிராட்டி எம்பெருமானை விட்டுப் பிரியாமல் கூடவே அவதரித்துக் கொண்டிருப்பாள்! (144)</p>
<p class="Text">எம்பெருமான தேவதா சொரூபத்தோடு அவதரித்தால் இவளும் அதற்கேற்றவாறு தேவத் திருமேனியோடு அவதரிப்பாள். மானிட வடிவந்தாங்கி எம்பெருமான் வருவாரேயானால் இவளும் மானிட வடிவமேற்று அவதரிப்பாள். எம்பெருமான் செய்தருளும் திருவவதாரங்களுக்கு ஏற்பவே பிராட்டியும் திவ்விய மங்களத் திருவுருவமுடனும், திருக்கல்யாண குணங்களுடனும் திருவவதாரம் செய்து கொண்டிருப்பாள். (145)</p>
<p class="Text">மைத்திரேயரே! ஸ்ரீமகாலக்ஷ்மியின் இந்தத் திருவவதாரத்தை எவன் அன்போடு பாராயணம் செய்கிறானோ, எவன் உள்ளன்போடு கேட்கிறானோ, அவனது வீட்டில் மூன்று தலைமுறை வரையில் ஸ்ரீதேவி பிரியாமல் எழுந்தருளியிருப்பாள். (146)</p>
<p class="Text">முனிவரே! எந்த வீடுகளில் ஸ்ரீதேவியின் இந்தச் சரித்திரம் நித்தியமாய் படிக்கப்படுகிறதோ, அவ்வீட்டில் வீட்டுக் கலகத்திற்குக் காரணமான ஏழ்மை என்பது எப்போதும் தலைக்காட்டாது. (147)</p>
<p class="Text">அந்தணரே! நீங்கள் என்னிடம் கேட்டது போலவே ஸ்ரீதேவி முதலில் பிருகு முனிவரின் புத்திரியாகத் திருவவதாரம் செய்ததையும், பின்பு திருப்பாற்கடலில் திருவவதாரம் செய்ததையும் உங்களுக்கு விளக்கமாகச் சொன்னேன். (148)</p>
<p class="Text">அனைத்துச் செல்வங்கட்கும் காரணமாய் இந்திரனால் துதிக்கப்பட்ட இந்த லக்ஷ்மீ தோத்திரத்தை எவர்கள் நித்தியம் பக்தியும் ஈடுபாடும் கொண்டு படிப்பார்களோ, அவர்கள் ஒருக்காலும் அமங்களத்தை அடைய மாட்டார்கள். எல்லா இஷ்டங்களையும் அடைந்து இன்புற்று வாழ்வார்கள். (149)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் ஒன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-10">பத்தாவது அத்தியாயம் — பிருகு, அக்னி மற்றும் அக்னிஷ்வாத்தர்கள் முதலிய பித்ருக்களின் வம்சப் பரம்பரை</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! நான் தங்களிடம் எதைப் பற்றிக் கேட்டேனோ, அவை அனைத்தையும் தாங்கள் நன்கு வர்ணித்தீர்கள். இப்பொழுது பிருகு மகரிஷியின் வம்சத்தையும் உலகப் படைப்பையும் பற்றிக் கேட்க விரும்புகிறேன். அதைப் பற்றிக் கூறுங்கள். (1)</p>
<p class="Text"><span class="char-style-override-7">பராசர மகரிஷி கூறுகிறார்——</span> பிருகு மகரிஷிக்கு ‘கியாதி’ என்கிற மனைவியிடம் ஸ்ரீவிஷ்ணு பத்தினியான திருமகளும், தாதா—விதாதா என்கிற இரண்டு ஆண்பிள்ளைகளும் உண்டானார்கள் அன்றோ! (2)</p>
<p class="Text">அந்த தாதாவும் விதாதாவும் மேரு புத்திரிகளான ஆயதி, நியதி என்கிற கன்னிகைகளை விவாகம் செய்து கொண்டனர். அவர்களிடமிருந்து பிராணன், மிருகண்டு என்கிற இரண்டு பிள்ளைகள் பிறந்தனர். மிருகண்டுவிற்கு மார்க்கண்டேயர் என்கிற பிள்ளை பிறந்தார். மார்க்கண்டேயரிடமிருந்து வேதசிரஸ் என்கிற பிள்ளை பிறந்தான். இனி பிராணனின் பிள்ளைகளைப் பற்றிக் கூறுகிறேன், கேளுங்கள். (3,4)</p>
<p class="Text">பிராணனுக்கு த்யுதிமான் என்கிற பிள்ளை பிறந்தான். அவனுக்கு ராஜவான் என்கிற மகன் தோன்றினான். பெரியவரே! இந்த ராஜவானிடமிருந்து பிருகு மகரிஷியின் வம்சம் இவ்வுலகில் பரவிற்று. (5)</p>
<p class="Text">மரீசியின் பத்தினி சம்பூதி என்பவள் பௌர்ணமாசன் என்கிற புத்திரனைப் பெற்றாள். அவனுக்கு விரஜன், பர்வதன் என இரண்டு பிள்ளைகள் பிறந்தனர். (6)</p>
<p class="Text">அந்தணரே! அவர்களது வம்ச பரம்பரையைப் பற்றிச் சொல்லும் போது அவர்கள் இருவரது புத்திரர்களைப் பற்றிக் கூறுகிறேன். ஆங்கிரஸ மகரிஷியின் பத்தினி ஸ்மிருதி என்பவள். அவர்களுக்கு சீனிவாலீ, குஹூ, ராகை, அனுமதி என்கிற நான்கு பெண் பிள்ளைகள் பிறந்தார்கள். அத்ரி மகரிஷியின் பத்தினியான அனசூயை என்பவள் சந்திரன், துர்வாசர், யோகிகளில் உயர்ந்தவரான தத்தாத்திரேயர் என்கிற பாவமே தெரியாத மூன்று பிள்ளைகளைப் பெற்றாள். புலஸ்திய பிரும்மாவின் மனைவியான பிரீதி என்பவள் தத்தோலி என்கிற பிள்ளையைப் பெற்றெடுத்தாள். இந்த தத்தோலி முற்பிறவியில் சுவாயம்புவ மன்வந்தரத்தில் அகஸ்தியராக இருந்தான். (7—9)</p>
<p class="Text">புலகர் என்கிற ரிஷிக்கு க்ஷமை என்கிற பத்தினியிடத்தில் கர்தமன், உர்வரீயான், ஸஹிஷ்ணு என்கிற மூன்று புத்திரர்கள் உண்டானார்கள். கிரது என்கிற மகரிஷிக்கு சந்ததி என்கிற மனைவியிடம் மேனோக்கிய வீரியமுள்ளவர்களும், கட்டைவிரற்கணு அளவான, சூரியனையொப்ப காந்தி படைத்தவர்களுமான வாலகில்யர் என்கிற அறுபதினாயிரம் ரிஷிகள் தோன்றினார்கள். (10,11)</p>
<p class="Text">வசிஷ்ட மகரிஷிக்கு ஊர்ஜை என்கிற மனைவியினிடத்தில் ரஜன், கோத்திரன், ஊர்த்துவபாஹு, ஸவனன், அனகன், சுதபஸ், சுக்ரன் என்கிற ஏழு பிள்ளைகள் பிறந்தார்கள். இவர்கள் அப்பழுக்கற்ற உள்ளம் கொண்டவர்கள். இவர்களே மூன்றாவது மன்வந்தரத்தில் சப்தரிஷிகளாக விளங்கப் போகிறார்கள். (12,13)</p>
<p class="Text">பிராம்மணரே! பிரும்மதேவரது மூத்த புதல்வனான அக்னி என்பவனுக்கு ஸ்வாஹா என்கிற பத்தினியிடம் பாவகன், பவமானன் மற்றும் நீரை வற்றடிக்கும் திறமை கொண்ட சுசீ என்கிற மூன்று மகன்கள் பிறந்தார்கள். (14,15)</p>
<p class="Text">இவர்கள் ஒவ்வொருவரும் தனித்தனியே பதினைந்து பிள்ளைகளைப் பெற்றார்கள். ஆக இவர்களது குலத்தில் நாற்பத்தைந்து பிள்ளைகள் வம்ச விருத்தி செய்பவர்களாகப் பிறந்தார்கள். இவர்களும், இவர்களது தகப்பன்மார்கள் மூன்று பேரும் இவர்களது குலகூடஸ்தனான அக்னி அபிமான தேவதையும் ஆக நாற்பத்தொன்பது பேரும் அக்னிகள் என்றே கூறப்படுவார்கள். நான்முகன் படைத்த அக்னிஷ்வாத்தர் என்றும், பர்ஹிஷதர் என்றும் சொல்லப்பட்டு, யாகம் செய்யாதவர்களும், யாகம் செய்தவர்களுமான பிதுர்கணங்களைச் சேர்ந்து ஸ்வதா என்பவள் மேனை, தாரிணி என்கிற இரண்டு கன்னிகைகளைப் பெற்றெடுத்தாள். (16—18)</p>
<p class="Text">அவர்கள் இருவரும் யோகாப்பியாசம் உள்ளவர்களாக, பிரும்மத்தைப் பற்றிச் சிந்திக்கும் பிரும்மவாதினிகளாக, உயர்ந்த ஞானமும் சமதமாதி நற்குணங்களும் உடையவர்களாக இருந்தார்கள். (19)</p>
<p class="Text">இவ்வாறு தக்ஷப்பிரஜாபதியின் கன்யைகளின் வம்ச பரம்பரையைப் பற்றிக் கூறினேன். இக்கதையை நம்பிக்கையோடு நினைப்பவன் சந்ததி பெருக்கை உடையவனாவான். மக்கட்பேறில்லாதவனாக ஆகமாட்டான். (20)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பத்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-11">பதினோராவது அத்தியாயம் — துருவன் வனமேகுதலும், மரீசி முதலிய ரிஷிகளைச் சந்தித்தலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! முன்பொரு முறை சுவாயம்புவ மனுவிற்குப் பிரியவிரதன், உத்தானபாதன் என்கிற இரண்டு மகன்கள் பிறந்தார்கள் என்று கூறினேனல்லவா! அவர்கள் இருவரும் மிகவும் வீரம் மிக்கவர்கள், தர்மநெறி அறிந்தவர்கள். (1)</p>
<p class="Text">அந்தணரே! அவர்களில் உத்தானபாதனுக்கு மிகவும் பிரியமான பத்தினியான சுருசி என்பவளிடம் உத்தமன் என்கிற ஒரு மகன் பிறந்தான். அவன் தந்தைக்கு மிகவும் பிரியமானவனானான். அந்த உத்தானபாதனுக்கு மூத்த மனைவி சுநீதி என்பவளிடம் அவ்வளவு அன்பில்லை. அவளது திருவயிற்றில் உதித்தவன்தான் துருவன். (2,3)</p>
<p class="Text">ஒரு நாள் துருவன், சிங்காசனத்தில் வீற்றிருந்த தன் தந்தையினுடைய மடியில் அமர்ந்திருந்த தன் தம்பியான உத்தமனைக் கண்டு, தானும் அவ்வாறு உட்கார வேண்டுமென்ற ஆசை பிடித்துந்த தந்தையின் அருகில் சென்றான். (4)</p>
<p class="Text">ஆனால், அரசனோ தன் ஆசைக்குகந்த சுருசி எதிரிலிருந்ததால், மடியில் ஏறி அமர ஆசைகொண்டு வரும் அந்தப் பிள்ளையை ஏற்கவில்லை. (5)</p>
<p class="Text">தந்தை மடியில் ஏறி அமர ஆசை கொண்டு வரும் தனது சக்களத்தியின் மகனான துருவனையும், தன் மகனான உத்தமன் தந்தையின் மடியின்மேல் அமர்ந்திருப்பதையும் கண்ட சுருசி இவ்வாறு கூறினாள்—— “சிறுவனே! நீ ஏன் வீணாக முயற்சி செய்கின்றாய்? (6,7)</p>
<p class="Text">இந்த வீண் ஆசை உனக்குக் கிட்டாதது. என் வயிற்றில் நீ பிறக்கவில்லையே. வேறொருத்தி வயிற்றில் பிறந்த நீ இந்த உயர்ந்த சிங்காதனத்தில் அமர நினைப்பது அறியாமையே ஆகும். நீயும் இவ்வரச புத்திரனேயானாலும், நான் உன்னை எனது கருவில் சுமக்கவில்லை. (8)</p>
<p class="Text">சகல ராஜ்யலக்ஷ்மி குடியிருக்கும் இந்த சிங்காசனத்திற்கு என் குமாரனே தகுந்தவனாவான். நீ தகுந்தவனாக ஆகமாட்டாய். வீணாக ஏன் மனதைப் போட்டுக் கலக்கிக் கொள்கிறாய்? மனதிற்கு ஏன் கஷ்டம் தருகிறாய்? (9)</p>
<p class="Text">என் குமாரனுக்கு இருப்பது போல் உனக்கும் இப்படிப்பட்ட மேன்மையான ஆசை இருப்பது பொருத்தமில்லை. குழந்தாய்! நீ பாக்கியமற்ற சுநீதி கர்ப்பத்தில் பிறந்ததை நினைத்துக் கொள்ள வேண்டாமா?” (10)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! சிற்றன்னை கூறியதைக் கேட்ட அந்தச் சிறுவனான துருவன் மிகவும் கோபத்தையடைந்து தந்தையை விடுத்துத் தனது தாயாரின் அரண்மனைக்குச் சென்றான். அப்பொழுது சுநீதி, கோபத்தினால் கண்கள் சிவந்து உதடுகள் துடிக்க வந்த தன் மகனைத் தன் மடியில் அமர்த்திக் கொண்டு கேட்கலானாள். (11,12)</p>
<p class="Text">“குழந்தாய்! உன் கோபத்திற்குக் காரணமென்ன? உன்னை யார் மதியாமல் அவமதித்தனர்? உனக்கு இவ்வாறு அவமானம் செய்து அகில லோக மன்னனான உன் பிதாவிற்கு அவமானம் செய்தவர் யார்?” (13)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தாய் கேட்கவே, துருவன் தன் தாயிடம் தன் சிற்றன்னை கர்வத்துடன் அரசர் பார்த்திருக்கையில் தன்னைப் பற்றிச் சொன்ன அனைத்தையும் கூறினான். (14)</p>
<p class="Text">இவ்வாறு தன் மகன் அழுது கொண்டே கூறியதைக் கேட்ட சுநீதி துன்பம் தாளாதவளாக மனமொடிந்து பெருமூச்சுவிட்டுக் கொண்டு அதனால் கண்ணொளி மழுங்கி மெலிந்தவளாகக் கூறலானாள். (15)</p>
<p class="Text"><span class="char-style-override-7">சுநீதி கூறுகிறாள்——</span> “குழந்தாய்! சுருசி உண்மையைத்தானே கூறினாள். நீ அற்பமான பாக்கியமுள்ளவன்தானே! ஏனெனில், புண்ணியவான்களிடம் அவர்களது பகைவர்கள்(எதிரிகள்)கூட இவ்வாறு சொல்ல முடியுமா? சொல்ல முடியாதே. (16)</p>
<p class="Text">குழந்தாய்! நீ கலக்கமடைய வேண்டாம். ஏனெனில், நீ முற்பிறவியில் என்ன செய்தாயோ, அதை யாரால்தான் விலக்க முடியும்? நீ செய்யாத கர்மாவின் பயனை இப்பொழுது யார்தான் கொடுக்க முடியும்? ஆகவே, சுருசி சொன்னதால் நீ வருந்துவது சரியில்லை. (17,18)</p>
<p class="Text">சிறுவனே! எவன் புண்ணியம் செய்திருப்பானோ, அவனுக்கேயன்றோ அரச சிங்காசனம், வெண்கொற்றக்குடை, உயர்ந்த நல்ல ஜாதி குதிரைகள், யானை முதலியன கிடைக்கும். இதை நினைந்து நீ அமைதி கொள்வாயாக! (19)</p>
<p class="Text">முற்பிறவியில் செய்த புண்ணியப் பயன்களாலன்றோ சுருசியிடம் மன்னருக்கு அதிக அன்பு ஏற்பட்டிருக்கிறது. அதனால் அவள் சுகமாக இருக்கிறாள். என்னைப்போல் பாக்கியமற்றவள் மனைவி என்கிற பெயர் மாத்திரம் உடையவளாய் துன்பமுற்றிருக்கிறாள். (20)</p>
<p class="Text">அதேபோல அவளது மகனான உத்தமன் மிகுந்த புண்ணியம் செய்தவன். என் பிள்ளையான நீயோ என்னைப் போலவே அற்ப பாக்கியம் செய்தவனாவாய். இருப்பினும் குழந்தாய்! நீ துக்கப்படுதல் சரியன்று. ஏனெனில், எவனுக்கு எந்தமட்டில் அதிர்ஷ்டமோ, அவன் அந்தமட்டில் சந்தோஷித்திருக்க வேண்டும். (21,22)</p>
<p class="Text">மேலும், சுருசி சொன்ன வார்த்தைகளால் நீ மிகவும் துக்கித்திருப்பாயேயாகில் அனைத்துப் பயன்களையும் அளிக்கும் புண்ணியத்தைச் சேகரிக்க முயற்சி செய். (23)</p>
<p class="Text">அறநெறி ஒழுகுபவனாக நன்னடத்தையிலிருந்து கொண்டு சர்வபூத தயாபரனும், அனைத்து ஜனங்களுக்கும் நண்பனாகவும் இருந்து நற்கர்மங்களைச் செய்தால், மேட்டிலிருந்து பள்ளத்திற்குத் தண்ணீர் எப்படிப் போய்ச் சேருமோ, அப்படியே அனைத்துச் செல்வங்களும் நற்குணமுடைய மனிதனிடம் தானாகவே வந்து சேரும்.” (24)</p>
<p class="Text"><span class="char-style-override-7">துருவன் கேட்கிறான்——</span> “(இவ்வாறு சொன்னதைக் கேட்டு) அம்மா! எனது மன வருத்தத்தைப் போக்க வேண்டி தாங்கள் கூறிய வார்த்தைகள், சுருசி கூறிய கெட்ட சொற்களால் புண்பட்டிருக்கும் எனது மனதில் பதியவில்லை. (25)</p>
<p class="Text">செல்வச்செருக்கால் நிராகரிக்கப்பட்ட நான் அகில உலகங்களாலும் புகழப்படுகின்ற மிக மிக உயர்ந்த ஸ்தானத்தைப் பெறுவதற்காக முயற்சிக்கப் போகிறேன். (26)</p>
<p class="Text">அரசருக்கு மிகவும் பிரியமான சுருசியின் கருப்பையில் பிறக்காமல் உன்னுடைய கருப்பையில் பிறந்திருந்தாலும் எனது மேலான திறமையைப் பார். (27)</p>
<p class="Text">சுருசியின் வயிற்றில் பிறந்திருந்தாலும் உத்தமன் எனது தம்பிதானே. தந்தையினால் தரப்பட்ட அரசை அவனே அனுபவிக்கட்டும். அவ்வாறே நடக்கட்டும். (28)</p>
<p class="Text">தாயே! நான் மற்றொருவரால் தரப்பட்ட அரசப்பதவிக்கு ஆசை கொண்டவனல்லன். என் தந்தையாலும் அடையப்பெறாத துர்லபமான திவ்விய ஸ்தானத்தை என் தபோ மகிமையினால் பெறப் போகிறேன், பாருங்கள்.” (29)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய துருவன் தன் தாயாரிடம் அனுமதி பெற்று விரைவாக வீட்டைவிட்டு வெளியேறி, அந்நகரத்தை விடுத்துப் பக்கத்திலுள்ள ஒரு தோட்டத்தை அடைந்தான். (30)</p>
<p class="Text">அங்கு சென்ற துருவன், முதலிலேயே அங்கிருந்த ஏழு முனிவர்களும் கிருஷ்ண மிருகாஜினத்தில் (மான்தோலில்) அமர்ந்திருக்கக் கண்டான். (31)</p>
<p class="Text">அப்பொழுது அந்த அரசகுமாரன் அவர்களை மிகுந்த வணக்கத்துடன் உரிய முறையில் ஆதரவோடு அபிவாதனம் என்கிறபடி நமஸ்காரம் செய்து கூறலானான். (32)</p>
<p class="Text"><span class="char-style-override-7">துருவன் கூறுகிறான்——</span> “பெரியோர்களே! நான் உத்தானபாத மகாராஜாவிற்கு சுநீதி என்கிற மனைவியிடம் பிறந்தவன். என் பெயர் துருவன் என்பது. மிகுந்த வருத்தத்துடன் தங்களிடம் வந்துள்ளேன்.” (33)</p>
<p class="Text"><span class="char-style-override-7">முனிவர்கள் கேட்கிறார்கள்——</span> “அரசகுமாரனே! நீ இப்பொழுதுதான் நாலைந்து வயது பாலகனாக இருக்கிறாய். இப்பொழுதே உனது வருத்தத்திற்குக் காரணம் என்னவென்று புலப்படவில்லையே? (34)</p>
<p class="Text">உனது வருத்தத்திற்குக் காரணமேதும் இருக்க வாய்ப்பில்லை. ஏனெனில், உனது பிதாவான மகாராஜா ஜீவித்துத்தான் இருக்கிறார். குழந்தாய்! உனக்கு இஷ்டமான வஸ்து ஏதாவது தொலைந்து போயிருக்குமோவெனில், அவ்வாறு ஏதும் தொலைந்ததாகத் தெரியவில்லை. (அதாவது உனக்கு வேண்டியவர்கள் யாராவது வியோகம் (இறப்பு) அடைந்ததாகவும் தெரியவில்லை.) (35)</p>
<p class="Text">உனது உடம்பில் ஏதாவது நோய் இருக்குமோவெனில் அதுவும் இருக்க நியாயமில்லை. இப்படியிருக்க, உன் மனவெறுப்பிற்குக் காரணமென்ன? அப்படி ஏதாகிலும் இருந்தால் எங்களிடம் சொல்.” (36)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறக்கேட்ட துருவன் அம்முனிவர்களைப் பணிந்து, “என் மாற்றாந்தாய் சுருசி சொன்ன வார்த்தைகளினாலே வெறுப்புண்டாயிற்று. அந்த அவமானத்தைப் பொறுக்க முடியாமல் வந்தேன்” என்று சொன்னான். இதைக் கேட்ட அந்த முனிவர்கள் தங்களுக்குள் இவ்வாறு பேசிக் கொண்டார்கள். (37)</p>
<p class="Text">“அந்தோ ஆச்சரியம்! இப்பாலகன் தன் சிற்றன்னை பேசிய பேச்சைக் கேட்டுப் பொறுக்க முடியாமல் கோபம் கொண்டு வெளியே புறப்பட்டு வந்திருக்கிறானே. உக்கிரமான க்ஷத்திரியனுடைய தேஜசைப் பார்த்தீர்களா? இவ்வளவு சிறியவன், ஆனாலும் அந்த அவமானத்தைப் பொறுத்துக் கொள்ள முடியவில்லையே! (38)</p>
<p class="Text">க்ஷத்திரிய குமாரனே! நீ மனத்தாங்கல் பெற்றதால் நொந்திருக்கிறாய். இதற்கு என்ன பரிகாரம் செய்வதாய் நினைத்திருக்கிறாய்? அது உனக்குப் பிடித்திருக்குமானால் அதை எங்களிடம் சொல். (39)</p>
<p class="Text">மேலும் ஒப்புயர்வற்ற ஒளிமயமானவனே! உன் விருப்பம் பூர்த்தியாவதற்கு நாங்கள் என்ன உதவி செய்யவேண்டும்? ஏன் கேட்கிறோம் என்றால், நீ ஏதோ சொல்ல விரும்புகிறாய் என்று எங்களுக்குத் தோன்றுகிறது.” (40)</p>
<p class="Text"><span class="char-style-override-7">துருவன் கூறுகிறான்——</span> “அந்தணோத்தமர்களே! எனக்குப் பணத்தின் மீதோ அல்லது அரசின் மீதோ விருப்பமில்லை. ஆனால், இதற்கு முன் எவராலும் அனுபவிக்கப்படாததாக, அபூர்வமாக, அனைத்து ஸ்தானங்களுக்கும் உன்னதமாயிருக்கும் ஸ்தானத்தைப் பெறவேண்டுகிறேன். (41)</p>
<p class="Text">என்ன செய்தால் அதியுன்னதமான ஸ்தானத்தை நான் பெற இயலுமோ, அதற்கிணையான சுலபமான வழியை எனக்குக் கூறியருள வேண்டும். இதுவே நீங்கள் எனக்குச் செய்யும் பேருதவியாகும்.” (42)</p>
<p class="Text"><span class="char-style-override-7">மரீசி கூறுகிறார்——</span> “அரச குமாரனே! ஸ்ரீகோவிந்தனுடைய திருவடித்தாமரைகளைத் தஞ்சம் பற்றிப் பூசியாதவர்களுக்கு அந்த உன்னதமான ஸ்தானம் கிடைக்க மாட்டாது. ஆகவே, நீ பக்தபராதீனனான அச்சுதனை ஆராதனை செய்.” (43)</p>
<p class="Text"><span class="char-style-override-7">அத்ரி மகரிஷி கூறுகிறார்——</span> “உலக நாயகர்களான பிரும்மா முதலியவர்கட்கும் ஈசுவரனான ஜனார்த்தனன் எவனைக் கண்டு மகிழ்ச்சி கொள்கிறாரோ, அவனுக்கே அந்த அழிவற்ற உயர்ந்த ஸ்தானம் கிடைக்கும். நான் கூறுவது முற்றிலும் உண்மை.” (44)</p>
<p class="Text"><span class="char-style-override-7">அங்கிரஸ் கூறுகிறார்——</span> “அசையும்—அசையாததுமான அனைத்துலகும் எவனுடைய ஆளுமையில் இருக்கின்றதோ, எவரால் இவ்வுலகம் நிறைந்திருக்கின்றதோ, அந்த அச்சுதனுடைய சரணகமலத்தைப் பூசித்து வா. அப்பொழுது நீ விரும்பிய அந்த உயர்ந்த நிலையைப் பெறுவாய்.” (45)</p>
<p class="Text"><span class="char-style-override-7">புலஸ்தியர் கூறுகிறார்——</span> “எவர் பரமனோ, உயர்ந்த இடமோ, சர்வ வியாபகராகவும் இருக்கிறாரோ, அந்த ஸ்ரீஹரியை ஆராதனை செய்வதனாலே மிகவும் துர்லபமான மோட்சத்தையும் அடையலாம்.” (46)</p>
<p class="Text"><span class="char-style-override-7">புலகர் கூறுகிறார்——</span> “நன்னடத்தை உள்ளவனே! முன்பு இந்திரன் உலகநாயகரான எந்த இறைவனைப் பூசித்து சர்வோன்னதமான இந்திரப்பதவியைப் பெற்றானோ, அப்படிப்பட்ட வேள்விக்கதிபதியான பகவான் ஸ்ரீமந்நாராயணனைப் பூசித்து வா.” (47)</p>
<p class="Text"><span class="char-style-override-7">கிரது மகரிஷி கூறுகிறார்——</span> “எவர் பரப்பிரும்மமோ, எவர் வேள்வியையே தன் திருமேனியாகக் கொண்டவரோ, எவர் வேள்வியோ, எவர் வேள்விக்கு அதிபதியோ, எவர் யோகிகளுக்கெல்லாம் ஈசுவரரோ, அந்த ஜனார்த்தனன் திருவுள்ளம் உகந்தால் அடைய முடியாத அந்த உயர்ந்த ஸ்தானமும்தான் உண்டோ?” (48)</p>
<p class="Text"><span class="char-style-override-7">வசிஷ்டர் கூறுகிறார்——</span> “குழந்தாய்! ஸ்ரீவிஷ்ணு பகவானைப் பூசிப்பாயேயாகில், இதுவரையிலும் இல்லாத புதிதான இடமொன்றை நீ மனதிலே நினைத்தாலும் அதையும் நிச்சயமாய் அடைவாய். அவ்வாறிருக்க முன்னமே சிருஷ்டிக்கப்பட்ட மூவுலகங்களுக்கும் உட்பட்ட மேலானதொரு ஸ்தானத்தை அடைவதில் சந்தேகமென்ன?” (49)</p>
<p class="Text"><span class="char-style-override-7">துருவன் கேட்கிறான்——</span> “முனிவர்களே! வணங்கி வினயத்தோடு நிற்கும் எனக்குத் தாங்கள் நான் வணங்க வேண்டிய எம்பெருமானைப் பற்றிக் கூறினீர்கள். அவ்வெம்பெருமான் திருவுள்ளம் இரங்கிக் கிருபை செய்யும்படி ஜபிக்க வேண்டிய மந்திரத்தையும், அவரைப் பூசை செய்ய வேண்டிய முறையையும் எளியேனுக்குக் கூறியருள வேண்டும்.” (50,51)</p>
<p class="Text"><span class="char-style-override-7">ரிஷிகள் கூறுகிறார்கள்——</span> “அரசகுமாரனே! ஸ்ரீவிஷ்ணு பகவானைப் பூசிக்க வேண்டுமென்கிற தீவிர எண்ணமுடையவன் எவ்வாறு அவரைப் பூசிக்க வேண்டும்? என்கிற விஷயத்தைக் கூறுகிறோம், நன்கு கேள். (52)</p>
<p class="Text">அவ்வாறு ஆராதிக்க வேண்டுமென்கிற மனம் கொள்வோன் முதன்முதலில் வெளியுலக இச்சைகளை விடுத்து மனதைத் தூயதாக்கி, அம்மனதை முகுந்தனுடைய சரணாரவிந்தங்களிலே நிச்சயமாக நிலைக்க வைத்து, வேறு நினைவில்லாமல் அத்திருவடிகளையே தியானித்திருக்க வேண்டும். (53)</p>
<p class="Text">அரசகுமாரனே! இவ்வாறு ஒருநிலைப்பட்ட மனதைத் தன்வயப்படுத்திப் பின் எதை ஜபிக்க வேண்டுமோ, அதைக் கூறுகிறோம், கேள். (54)</p>
<p class="Text">‘வியஷ்டி, ஸமஷ்டி ரூபமாகப் பிரகிருதியும் புருஷனும் சரீரமாகவுடைய சுத்த ஞானமயனாக உள்ள ஸ்ரீவாசுதேவரை வணங்குகிறேன்’ என்கிற பொருளை உடையதான ‘ஓம் நமோ பகவதே வாசுதேவாய’ என்கிற மந்திரத்தை ஜபிக்க வேண்டும். (55)</p>
<p class="Text para-style-override-7">இம்மந்திரத்தை முன்பொரு சமயம் உனது பாட்டனாரான ஸ்வாயம்புவ மனு ஜபித்ததனால், அதற்குத் திருவுள்ளமுகந்த பகவானால் அவர் விரும்பியபடியே மூவுலகத்திலும் கிடைத்தற்கரிய ஐசுவரியத்தை (சித்திகளை) அருளினார். நீயும் அப்படியே இந்த மகாமந்திரத்தை ஜபித்து திருமகள்கேள்வனான இறைவனை ஆராதித்து அவரை மகிழச் செய்வாயாக.” (56)</p>
<p class="Foot-Note">(<span class="char-style-override-7">குறிப்பு:—</span> இங்கு ஸ்ரீமத் துவாதச அக்ஷர மகாமந்திரம் உபதேசிக்கப்பட்டது. அது தகுந்த சீடனுக்குத் தனிமையில் உபதேசிக்கப்பட வேண்டியதானதால் அதை மகரிஷி நேராக அருளிச் செய்யவில்லை. இது லிங்கபுராணத்தில் கூறப்பட்டுள்ளது — விஷ்ணு சித்தீயம் வியாக்யானம்.)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-12">பன்னிரண்டாவது அத்தியாயம் — துருவனது தபசுக்கு இரங்கி பகவான் காட்சி தருதல், துருவன் துருவ ஸ்தானத்தை அடைதல்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு முனிவர்கள் கூறியதைக் கேட்ட அரசகுமாரனான துருவன் அந்த ஏழு ரிஷிகளையும் நமஸ்கரித்து அவர்களது ஆசிபெற்று அந்த வனத்தினின்றும் புறப்பட்டான். (1)</p>
<p class="Text">அந்தணோத்தமரே! மேலும் தன்னைக் கிருதார்த்தனென்று எண்ணிக் கொண்டு அவன் யமுனை நதியின் கரையிலுள்ள மிகவும் பரிசுத்தமான மது என்னும் வனத்திற்குச் சென்றான். முன்பொரு காலத்தில் அந்த வனத்தில் மது என்கிற அசுரன் இருந்தான். ஆகவே இவ்வனம் ‘மதுவனம்’ என்று புகழப்பட்டது. (2,3)</p>
<p class="Text">இவ்விடத்தில் தான் மது என்னும் அசுரனது புதல்வனான லவணாசுரன் என்கிற மிக்க வலிமை படைத்த அசுரனை சத்ருக்னாழ்வான் வதைத்து அதே இடத்தில் ‘மதுரை’ என்கிற நகரத்தை நிர்மாணித்தான். (இதுதான் ‘வடமதுரை’ என்றழைக்கப்படுகிறது.) (4)</p>
<p class="Text">எந்த மதுவனத்தில் தேவதேவனான ஸ்ரீஹரி நித்தியமாக வாசம் செய்கிறாரோ, அனைத்துப் பாவங்களையும் நீக்கும் அந்த மதுவனத்தில்தான் துருவன் தவம் செய்தான். (5)</p>
<p class="Text">மதுவனத்திற்கு வந்த துருவன் மரீசி முதலான மகரிஷிகள் உபதேசித்தப்படியே அனைத்து தேவதைகளுக்கும் ஒரே நாதரான ஸ்ரீஹரியைத் தன் இதயகமலத்தில் தியானிக்கத் தொடங்கினான். (6)</p>
<p class="Text">அந்தணரே! இவ்வாறு ஒரே சித்தமாய் தியானித்துக் கொண்டிருந்த அந்தத் துருவனுடைய சித்தத்தில் அனைத்து பூதங்களிலும் நிறைந்து விளங்கும் ஸ்ரீஹரியான பகவான் ஸ்ரீமந்நாராயணன் மிக்க ஒளிமயமாகத் தோன்றியருளினார். (7)</p>
<p class="Text">மைத்திரேயரே! இப்படி பரமயோகியான துருவனுடைய இதயத்தில் ஸ்ரீமந்நாராயணன் எழுந்தருளியிருந்தபடியால் அனைத்தையும் தாங்குகிற பூமிபிராட்டி அந்தப் பரமயோகீந்திரனான துருவ சுவாமியைத் தாங்க முடியாமல் தவித்தாள். (8)</p>
<p class="Text">அவன் (துருவன்) தன் இடது காலை ஊன்றித் தவம் செய்கையில் பூமியின் இடது பக்கமும், வலது காலை ஊன்றித் தவம் செய்யும் போது பூமியின் வலது பக்கமும் தாழ்ந்தது. (9)</p>
<p class="Text">பிறகு அந்தத் துருவன் ஒரே பாதத்தின் கட்டைவிரலை ஊன்றி நின்று தவம் செய்தபோது, அந்த பூமண்டலமே (மலைகளோடுகூட) நடுநடுங்கியது. (10)</p>
<p class="Text">முனிவரே! அது சமயம் நதிகளும் நதங்களும் ஏன் கடலும்கூட மிகவும் கலங்கிற்று. இவ்வாறு கலங்கியதால் தேவதைகளிடையில் சலசலப்பு ஏற்பட்டது. (11)</p>
<p class="Text">மைத்திரேயரே! இவ்வாறு நடுங்குவது கண்டு பயந்த அந்த மதுவனத்தில் இருக்கிற ‘யாமர்கள்’ என்று கூறப்பட்ட தேவதைகள் சித்தம் கலங்கி இந்திரனுடன் கலந்தாலோசித்து, துருவனுடைய தியானத்திற்கு இடையூறு விளைவிக்க முயற்சி செய்தனர். (12)</p>
<p class="Text">அச்சமயத்தில் தேவேந்திரனுடைய கட்டளையினால் துருவனது தியானத்தைக் கலைப்பதில் மிகத் தீவரமாக இருந்த ‘கூஷ்மாண்டர்கள்’ என்கிற உபதேவதைகள் பலவிதமான கோரரூபங்களைத் தாங்கி, அவனது சமாதிநிலையைக் கெடுக்க ஆரம்பித்தனர். (13)</p>
<p class="Text">அச்சமயத்தில் அவனது தாயான சுநீதியின் சொரூபத்தை ஒரு மாயை தரித்துத் துருவனுக்கு எதிரில் தோன்றி “அப்பா மகனே!” என்று இரக்கமான குரலில் கூவிக் கொண்டு வந்து, “குமாரனே! இச்சரீரம் இளைத்துத் துரும்பாகிப் பின் இறப்பதற்குக் காரணமான இத்தவத்தை நிறுத்து. நான் மிகவும் ஆசையோடு அநேக காலம் தவம் செய்து உன்னைப் பெற்றேன். (14,15)</p>
<p class="Text">என் மனோரதங்களையெல்லாம் விடுத்து, அனாதையும் பேதையுமான என்னைத் தனியே அலையவிட்டு, மாற்றாந்தாய் கூறிய கூற்றினாலே நீ இப்படி வருத்திக் கொள்வது சரியாகுமா? குழந்தாய்! நாதன் இல்லாத எனக்கு நீ ஒருவன்தானே கதி. (16)</p>
<p class="Text">ஐந்து வயது பாலகனான நீ எங்கே? மிகவும் கடினமான இந்த கோர தவம் எங்கே? பயனற்ற இந்த வீண்பிடிவாதத்தினின்றும் மனதைத் திருப்பு. (17)</p>
<p class="Text">குழந்தாய்! இது உனக்கு விளையாடுகிற பருவம். அதன் பின்பு வேதங்கள் சாத்திரங்களைக் கற்கும் காலம். அதன்பின் இல்லற இன்பங்களை அனுபவிக்கும் காலம். அதற்குப் பிறகல்லவோ தவம் செய்யும் காலம். முடிவிலன்றோ தவம் செய்யும் காலம். (18)</p>
<p class="Text">பிள்ளாய்! விளையாடவேண்டிய பருவத்தில் விளையாடாமல் உடலை வருத்தித் தவம் செய்வது சரியல்ல. இத்தவம் உடலுக்குக் கேடு விளைவிக்குமே? (19)</p>
<p class="Text">என்னை மகிழ்ச்சி கொள்ளச் செய்வதன்றோ உனக்குகந்த தர்மம். தாயான என் சொற்களைக் கேட்டு இச்சிறுபிள்ளைப் பருவத்திற்கேற்ப என்னுடன் இருக்க வேண்டியதன்றோ உனக்கு நியாயம். அதை விடுத்து புத்தி மயக்கத்தினால் இவ்வதர்மத்தைச் செய்கிறாயே? இனியாவது தவம் செய்வதை விட்டுவிடு. (20)</p>
<p class="Text">என்னருமை மகனே! நீ கடின நெஞ்சனாகி நான் சொல்வதைக் கேளாமல் இருக்கிறாய். இனி இத்தவத்தை விடாமற்போனால் இதோ உன் எதிரிலேயே நான் என் பிராணனை விட்டு விடுகிறேன்.” (21)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கண்களிலே வெள்ளமென கண்ணீர் பெருகக் கதறியழும் மாயா சுநீதியைத் தன் முன்னே கண்டும் துருவன் ஸ்ரீமந்நாராயணனின் திருவடித் தாமரைகளில் மனதை வைத்திருப்பதனால் இக்கூற்றைக் காணாதவனாகவே இருந்தான். (22)</p>
<p class="Text">பின்பு அந்த மாயா சுநீதியும் துருவனைப் பார்த்து, “குழந்தாய்! இந்த பயங்கரமான வனத்தில் கோரமான ராட்சஸர்கள் தடி, கத்தி போன்ற ஆயுதங்களைத் தாங்கி, இதோ உன்னைக் கொல்ல வருகிறார்கள். நீ சீக்கிரம் ஓடிவிடு” என்று கூறியவண்ணம் மறைந்து ஓடினாள். (23)</p>
<p class="Text">அதற்குப் பிறகு பலவித ஆயுதங்களைத் தாங்கிக் கொண்டு தீயைக் கக்கிய முகத்தோடுகூட அநேக அரக்கர்கள் உடனே அங்கு வந்து தோன்றினர். (24)</p>
<p class="Text">அவர்கள் அச்சிறுவனுக்கெதிரில் மிகக் கூர்மையான பளபளக்கும் ஆயுதங்களைச் சுற்றிக் கொண்டு கோலாகலமாகக் கர்ஜனை புரிந்தார்கள். (25)</p>
<p class="Text">யோகநிலையில் அமர்ந்திருக்கும் அப்பாலகன் எதிரில் ‘குப் குப்’ என்று அனலைக் கக்குகின்ற முகங்களுடன் கூடிய நரிகள், அவனை நாற்புறமும் சுற்றிக் கொண்டு மிகவும் கோரமாக ஊளையிட்டன. (26)</p>
<p class="Text">சிங்கம், முதலை, ஒட்டகம் போன்ற முகமுள்ள அரக்கர்கள் “இப்பையனைக் கொல்லுங்கள், வெட்டுங்கள், புசியுங்கள்” என்று கொடூரமான சொற்களினால் அதட்டிக் கொண்டு பெருங்கூச்சலிட்டுப் பயமுறுத்தினார்கள். (27,28)</p>
<p class="Text">ஆனால், கோவிந்தனுடைய சரணகமலங்களிலே லயித்த இருதயம் உடையவனானதினாலே, அரக்கர்களும் அவர்களுடைய ஆயுதங்களும் நரிகளின் பயங்கரமான ஊளையிடும் சப்தங்களும் அப்பாலகனை ஒன்றும் செய்ய முடியாமல் பயனற்றுப் போயின. (29)</p>
<p class="Text">அந்த அரசகுமாரனோ ஒன்றுபட்ட மனதோடு எப்பொழுதும் தனக்குத் தஞ்சமாகும் அந்த ஸ்ரீமந்நாராயணனையே, தனக்குள்ளே அந்தர்யாமியாக நிற்பவரையே தியானயோகத்தில் கண்டு கொண்டிருந்தான். அவன் எவ்விதத்திலும் எதனிடத்திலும் தன் மனதைப் பறிகொடுக்கவில்லை. (30)</p>
<p class="Text">இவ்விதம் பிரயோகித்த அந்த மாயைகளெல்லாம் உபயோகப்படாமல் நாசமடைந்தது கண்ட தேவர்கள், அந்த மகாத்மாவினுடைய தவவலிமையால் தங்களுக்கு என்ன தீங்கு நேருமோ? என்று பயந்து, அந்தத் தவத்தை நிறுத்த உபாயம் தேடவேண்டுவது அவசியம் எனத் துணிந்து அனாதியாய், நித்தியனாய், பிரபஞ்சத்திற்குக் காரணபூதனாய், தஞ்சமடையும் இடமாய் விளங்கும் ஸ்ரீமந்நாராயணனைச் சரணடைந்தார்கள். (31,32)</p>
<p class="Text"><span class="char-style-override-7">தேவர்கள் கூறுகிறார்கள்——</span> “தேவதேவனே! ஜகந்நாதனே! புருஷோத்தமனே! பரம்பொருளே! துருவனது தவ வலிமையினால் நாங்கள் தாக்கப்பட்டுத் தங்களைச் சரணம் பற்றினோம். (33)</p>
<p class="Text">சந்திரன் தினந்தினம் தன் கலைகளினால் வளர்வது போலவே, இப்பாலகனும் தவவலிமையினால் தினந்தோறும் வளர்ந்து வருகிறான். (34)</p>
<p class="Text">ஜனார்த்தனனே! உத்தானபாத மன்னனுடைய மகனான துருவனது தவவலிமையைக் கண்டு பயந்த நாங்கள் தங்களைச் சரணமடைந்தோம். அப்பாலகனைத் தவத்திலிருந்து ஓய்வடையச் செய்யுங்கள். (35)</p>
<p class="Text">ஒரு வேளை அப்பாலகன் இந்திரப் பதவியைக் கேட்பானோ? சூரியனுடைய பதவியைத்தான் கேட்பானோ? அல்லது குபேரனுடைய பதவியைத்தான் கேட்பானோ? சந்திரன் மற்றும் வருணனது பதவியைத்தான் விரும்புகிறானோ? எங்களுக்குத் தெரியவில்லை. (36)</p>
<p class="Text">ஆகவே சர்வேசுவரனே! எங்கள் மேல் கருணை புரியுங்கள். இந்த உத்தானபாதனது திருக்குமாரனைத் தவத்திலிருந்து திருப்பி, எங்கள் இதயத்தில் குத்துகின்ற முள்ளை எடுத்து விடுங்கள். எங்கள் இதயதாபத்தை நீக்குங்கள்.” (37)</p>
<p class="Text"><span class="char-style-override-7">பகவான் கூறுகிறார்——</span> “தேவர்களே! அவனுக்கு இந்திரன், சூரியன், வருணன், குபேரன் ஆகிய எவர்களுடைய பதவியையும் அவன் விரும்பவில்லை. அவனது விருப்பம் எதுவோ, அதை நான் பூர்த்தி செய்து வைப்பேன். (38)</p>
<p class="Text">தேவர்களே! நீங்கள் கவலையை விடுத்து மனவமைதியோடு உங்களுடைய இருப்பிடங்களுக்குப் போய்ச் சேருங்கள். நான் அவன் விரும்பும் வரத்தை அளித்து, அவனைத் தவம் செய்வதிலிருந்து திருப்புகிறேன்.” (39)</p>
<p class="Text"><span class="char-style-override-7">பராசரர் பேசுகிறார்——</span> தேவதேவரான பகவான் இவ்வாறு கூறவே, இந்திரன் முதலான தேவர்களனைவரும் பகவானை வணங்கி நமஸ்கரித்துத் தங்கள் தங்கள் வாசஸ்தலங்களுக்குச் சென்றனர். பின்பு அனைத்துமான பகவான் ஸ்ரீமந்நாராயணன் துருவனது தன்மயமான தியானத்திற்கு மகிழ்ந்து நான்கு திருத்தோள்களோடு கூடிய திவ்விய திருமேனியோடு துருவனிடம் வந்து இவ்வாறு கூறலானார். (40,41)</p>
<p class="Text"><span class="char-style-override-7">பகவான் கூறுகிறார்——</span> “உத்தானபாதனது மகனான துருவனே! உனக்கு அனைத்து மங்களங்களும் உண்டாகட்டும். உன்னுடைய தவத்தைக் கண்டு மனம் மகிழ்ந்து உனக்கு வேண்டிய வரம் தந்தருளவே நேரிலே வந்திருக்கிறேன். நல்ல விரதத்தை ஏற்றவனே! நீ வேண்டிய வரத்தைக் கேள். (42)</p>
<p class="Text">நீ வெளியுலக ஆசைகளை அறவே ஒழித்து, உனது மனதை என்னிடமே செலுத்தித் தவம் செய்தாய். ஆகவே, நான் உன் விஷயத்தில் மிகவும் மகிழ்ச்சி கொண்டேன். நீ இப்பொழுது உனது விருப்பப்படி உயர்ந்த வரத்தைக் கேட்டுப் பெற்றுக் கொள்.” (43)</p>
<p class="Text"><span class="char-style-override-7">பராசரர் கூறுகிறார்——</span> தேவாதிதேவரான பகவான் இவ்வாறு கூறியதைக் கேட்ட துருவன் கண்களைத் திறந்து, தான் தியானம் செய்தவிதமாகவே தன்னெதிரில் சங்கம், சக்கரம், கதை, வாள், சார்ங்கம் என்கிற வில் ஆகிய ஐந்து ஆயுதங்களையும் தரித்தவராய், கிரீடம், வனமாலை, கௌஸ்துபம், பீதாம்பராதிகளுடன் எழுந்தருளியிருக்கும் திருமகள்கேள்வரான பகவானைத் தரிசித்து, மயிர்க்கூச்செறிந்து பூமியில் நெடுஞ்சாண்கிடையாக விழுந்து வணங்கினான். (45)</p>
<p class="Text">உடனே உடல் மயிர்க்கூச்செறிய மிகவும் பயபக்தியுடன் தேவதேவரான பகவானைத் துதிக்க விரும்பினான். (46)</p>
<p class="Text">ஆனால், இவரை என்னவென்று துதிப்பேன்? என்னவென்று துதித்தால் இவரைத் துதித்ததாக ஆகும்? ‘இது இன்னதுதான்’ என்று தெரியாத காரணத்தால் சித்தம் கலங்கினான். முடிவில் அவன் தேவதேவனான அந்த பகவானையே சரணம் பற்றினான். (47)</p>
<p class="Text"><span class="char-style-override-7">துருவன் கூறுகிறான்——</span> “எம்பெருமானே! தாங்கள் எனது தவத்தைக் கண்டு மகிழ்ந்திருப்பீர்களேயானால் நான் தாங்களைத் துதிக்க விரும்புகிறேன். அதற்கேற்ற ஞானத்தைக் கொடுத்தருள வேண்டும். (48)</p>
<p class="Text">தேவனே! வேதாந்தத்தை அறிந்த பிரும்மாதி தேவர்களும் தங்களுடைய பெருமையைப் பேசவல்லவர்கள் அல்லர். அப்படியிருக்கச் சிறுவனான நான் தங்களை எவ்வாறு துதிப்பேன்? பரமேசுவரரே! எளியேனுடைய மனம் தங்களது சரணகமலங்களைப் பக்தியுடன் துதிக்க விரும்புகிறது. ஆகவே, அவ்வாறு துதி செய்வதற்கேற்ற அறிவைத் தந்தருள வேண்டுகிறேன்.” (49,50)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! அப்பொழுது உலகநாயகரான ஸ்ரீகோவிந்தரான பகவான் தன்னெதிரில் இருகை கூப்பி நிற்கும் உத்தானபாதனது மகனின் திருக்கன்னத்தில், ஞானத்தை அளிக்கக் கூடிய தன் ‘பாஞ்சஜன்யம்’ என்கிற சங்கத்தினால் தொட்டார். (51)</p>
<p class="Text">தொட்ட அக்கணமே அவ்வரசகுமாரன் முகம் மலர மிகவும் வணக்கத்துடன் அனைத்து பூதங்களுக்கும் ஆதாரமான அச்சுதனான அந்த பகவானைத் துதிக்கலானான். (52)</p>
<p class="Text"><span class="char-style-override-7">துருவன் துதிக்கிறான்——</span> “நிலம், நீர், தீ, காற்று, ஆகாயம் என்னும் ஐம்பெரும் பூதங்களும் மனம், புத்தி, அஹங்காரம், மூலப்பிரகிருதி ஆகியன அனைத்தும் எவருடைய திருமேனியோ, அந்த பகவானை வணங்குகிறேன். (53)</p>
<p class="Text">இயற்கையிலேயே தூயவராய், மிகவும் நுண்ணிய உருவமுடையவராய், ஞானத்தினாலே எங்கும் பரவியவராய், பிரகிருதிக்கும் மேலாய் இருக்கிற புருஷரும் எவருடைய திருமேனியாய் இருக்குமோ, அந்த குணக்குன்றான புருஷோத்தமரை வணங்குகிறேன். (54)</p>
<p class="Text">ஹே பரமேசுவரா! நிலம் முதலிய அனைத்து பூதங்களும், வாசனை முதலிய அதன் குணங்களும், புத்தி முதலிய பதின்மூன்று கரணங்களும் மற்றும் பிரதானமான பிரகிருதியும், புருஷரான ஜீவனும் ஆகிய இவர்களைக் காட்டிலும் மிகவும் உயர்ந்ததான எந்த தொன்மையான மகாபுருஷருண்டோ, அந்த பரமபுருஷரான, அகில உலகநாயகரான, பிரும்மமேயான, சுத்த சொரூபரான, பரமாத்மாவான அந்த பகவானை வணங்குகிறேன். (55,56)</p>
<p class="Text">அனைத்துமாகி நின்றவரே! யோகிகள் தியானிக்கும் பரமரே! எங்கும் பரந்ததாய், மேலும் மேலும் வளர்வதாய் உள்ள தங்களது ‘பிரும்மம்’ என்கிற சொரூபத்தை, என்றும் மாறுபடாத சொரூபத்தை வணங்குகிறேன். (57)</p>
<p class="Text">பிரபுவே! தாங்கள் ஆயிரம் சிரம் படைத்தவர்; ஆயிரம் திருக்கண்கள் படைத்தவர்; ஆயிரம் திருப்பாதங்கள் உடையவர்; பரமபுருஷர்; எங்கும் நீக்கமற நிறைந்துள்ளவர். மேலும் பூமி முதலிய மறைப்புகளோடு கூடிய இந்த அகில பிரும்மாண்டத்தையும் வியாபித்து, அதைப் போலப் பதின்மடங்கு உயர்ந்தவராக விளங்குகிறீர்! (58)</p>
<p class="Text">புருஷோத்தமரே! சென்ற காலம், நிகழ்காலம் முதலியனவும் நீயே. ‘விராட்’ என்று சொல்லப்பட்ட வெளித்தோன்றாத உடலுடைய அனிருத்தனும், ‘ஸ்வராட்’ என்று சொல்லப்பட்ட கேவலாத்ம பிராப்தி உள்ளவரும், ‘ஸம்ராட்’ என்று சொல்லப்பட்ட பரமபதத்தை அடைந்தவரும், ‘அதிபுருஷன்’ என்று சொல்லப்பட்ட பிரும்மதேவனும் தங்களிடத்தில் தோன்றியவர்களே. (59)</p>
<p class="Text">ஒன்றுபட்ட உடலுடைய இரண்யகர்ப்பன் என்கிற அப்புருஷன் பூமிக்குக் கீழ்பாகத்திலும் பக்கவாட்டிலும் மேலுடலிலும் வியாபித்திருக்கிறார். இந்த அகில உலகமும் தங்களிடமிருந்துதான் தோன்றின. தங்களிடமிருந்துதான் நிகழ்காலமும் இறந்தகாலமும் தோன்றின. (60)</p>
<p class="Text">இவ்வாறு உம்மால் படைக்கப்பட்டு, உம்முடைய உருவமாய் இருக்கிற இரண்யகர்ப்பனது திருவுதரத்திலே அகிலப் பிரபஞ்சமும் அடங்கி இருப்பதனால், எல்லாம் உமக்குள்ளேயே இருக்கின்றன என்று வேறாகச் சொல்ல வேண்டுமோ? புரோடாசம் முதலியன எல்லாம் ஹோமம் செய்யப்படுகின்ற வேள்வியும், பிருஹதாஜ்யம் என்கிற ஹவிசும், கிராமியங்கள், ஆரண்யங்கள் என்னும் இரண்டுவிதமான பசுக்களும் தங்களிடமிருந்தே தோன்றின. (61)</p>
<p class="Text">தங்களிடமிருந்தே ருக், சாமம் என்னும் வேதங்களும், காயத்ரி முதலிய சந்தங்களும் தோன்றின. தங்களிடமிருந்துதானே யஜுர் வேதம் தோன்றியது. தங்களிடமிருந்தே குதிரைகள் மற்றும் ஒற்றைப் பல்வரிசைகள் கொண்ட எருமைகள் முதலிய ஜீவராசிகள் தோன்றின. (62)</p>
<p class="Text">தங்களிடமிருந்தே பசுக்கள், செம்மறி ஆடுகள், வெள்ளாடுகள், மற்றுமுள்ள விலங்குகள் தோன்றின. தங்களுடைய முகத்திலிருந்து அந்தணர்கள், தோள்பட்டைகளிலிருந்து க்ஷத்திரியர்கள், துடையிலிருந்து வைசியர்கள், திருவடிகளிலிருந்து சூத்திரர்கள் என்கிற நான்கு ஜாதியும் தோன்றின. தங்களது கண்களிலிருந்து சூரியனும், பிராணனிலிருந்து வாயுவும், மனதிலிருந்து சந்திரனும், மூச்சிலிருந்து பிராணனும், முகத்திலிருந்து அக்னியும், தொப்புளிலிருந்து ஆகாயமும், தலையிலிருந்து சுவர்க்கமும், காதுகளிலிருந்து திசைகளும், திருவடிகளிலிருந்து பூமி முதலியனவும் தோன்றின. இவ்வாறன்றோ இறைவா! இவ்வுலகமனைத்தும் தங்களிடமிருந்தல்லவா தோன்றின. (63—65)</p>
<p class="Text">மிகச் சிறிய விதையிலே பரந்த ஆலமரம் அடங்கியிருத்தல் போலவே பிரளய காலத்தில் இப்பிரபஞ்சமனைத்தும் விதை உருவமாக விளங்கும் தங்களிடமே லயத்தை அடைகிறது. (66)</p>
<p class="Text">எவ்வாறு விதையிலிருந்து சிறு செடியாக வளரும் ஆலமரம் பெரிதாகி மிகவும் பரந்ததாக விளங்குகிறதோ, அதே போலத்தான் படைக்கும் காலத்தில் இந்த உலகம் தங்களிடமிருந்து தோன்றிப் பரந்து விளங்குகிறது. (67)</p>
<p class="Text">பரமேசா! பட்டைகள் ஒன்றின் மேல் ஒன்றாய் மூடப்பட்டு ஒரே வடிவமாகத் தோன்றுகின்ற இளம்வாழைக்கன்று பெரிதாகியும் வேறாக இல்லாமல் இருப்பது போல், சூட்சும—சித்—அசித்துக்களோடு கூடிய காரணரூபமான உம்மைக் காட்டிலும் ஸ்தூல—சித்—அசித்துக்களின் ரூபமாய்க் காரியமான இப்பிரபஞ்சம் வேறாக இல்லாமல் இருக்கின்றது. (68)</p>
<p class="Text">அனைத்திற்கும் ஆதாரமான தங்களிடமே ஹ்லாதினீ (எப்பொழுதும் சந்தோஷத்தோடு இருக்கும்படிச் செய்யும் சக்தி), ஸந்தினீ (இடையீடின்றி இருத்தல்), ஸம்வித் (வித்யாசக்தி) முதலிய சக்திகள் தனிப்பட்டதாக இன்றி ஒன்றுசேர்ந்திருக்கின்றன. இவ்வாறின்றி மகிழ்ச்சி—துன்பங்களை உண்டாக்குவதும், தனித்துத் துக்கத்தை மட்டும் உண்டாக்குவதுமான அறிவுகள், அல்லது இரண்டையும் சேர்த்து உண்டாக்குவதுமான ராஜஸ குணம் தங்களிடத்தில் இல்லை. ஏனெனில், தாங்கள் பிராகிருதங்களான சத்துவம் முதலிய குணங்களோடு கலப்பில்லாமல் அப்பிராகிருத சுத்த சத்துவகுண சம்பன்னனாக இருக்கிறீர்கள். (69)</p>
<p class="Text">காரியமான நோக்கில் (பிரபஞ்சப் படைப்பில்) தாங்கள் வேறாகத் தெரிகிறீர். காரண நோக்கில் பார்த்தால் தாங்கள் ஒருவராகவே நிற்கிறீர். பூத சூட்சுமமானவரும் நீரே! தாங்களே பற்பலவிதமான ஜீவராசிகளாகவும் விளங்குகிறீர். அனைத்து பூதங்களின் உள்ளும் விளங்குபவரே! இவ்வாறு பலவாறாகவும் ஒன்றாகவும் விளங்கும் தங்களுக்கு வணக்கம். (70)</p>
<p class="Text">மகத் தத்துவம், பிரதானமான மாயை, புருஷன், விராட், சம்ராட், ஸ்வராட் முதலிய திருமேனிகளிலே யோகிகளினால் தியானிக்கப்படுபவர் தாங்களன்றோ! மேலும் அழியும் இந்த ஜீவராசிகளின் உடலில் தாங்கள் அழியாத ஆன்மாவாக விளங்குகிறீர்கள். (71)</p>
<p class="Text">ஆகாயம் முதலியவைகளில் சர்வபூதனாய் அதாவது அதனதன் குணரூபமாய் விளங்குகிறீர்கள். அனைத்துத் திருமேனிகளிலும் ஒரே மாதிரி விளங்கும் காரணத்தால் தாங்கள் ஒருவரே அனைத்துமாகும். அனைத்தும் தங்களிடமிருந்தே தோன்றின. ஆகவே, அனைத்துமாக நிற்பவரே! அனைத்து ஜீவராசிகளின் ஆன்மாவாக விளங்குபவரே! தங்களை வணங்குகிறேன். (72)</p>
<p class="Text">சர்வேசா! தாங்களே அனைத்திலும் ஆன்மாவாக விளங்குகிறீர்கள். ஏனெனில் தாங்கள்தானே அனைத்து பூதங்களிலும் நீக்கமற நிறைந்துள்ளீர்கள். ஆகவே, நான் கூறுவதற்கு என்ன இருக்கிறது? தாங்களன்றோ அனைவரின் உள்ளத்திலும் என்ன இருக்கிறது? என்பதை அறிந்தவர். (73)</p>
<p class="Text">அனைத்துமானவரே! அனைத்து பூதங்களுக்கும் தலைவரே! அனைத்து பூதங்களுக்கும் தோற்றுவாயே! தாங்கள் பூதங்கள்தோறும் ஒரே மாதிரி நிலவுவதாலே அனைத்துப் பிராணிகளின் மன விருப்பத்தையும் அறிந்தவராவீர். தாங்களே எனது விருப்பத்தையும் அறிவீர். ஆதலால், நான் தங்களிடம் வேண்டுவது என்ன? (74)</p>
<p class="Text">நாதனே! தங்களை நேரில் கண்டு வணங்கியதனாலேயே எனது மனவிருப்பம் முற்றிலுமாக நிறைவேறியது. நான் செய்த தவமும் பலித்தது.” (75)</p>
<p class="Text"><span class="char-style-override-7">பகவான் கூறுகிறார்——</span> “துருவனே! உனக்கு என் தரிசனம் கிட்டியது. அதனாலேயே உன் தவம் பயனடைந்தது. ஆனாலும், அரசகுமாரனே! எனது தரிசனம் வீணாகக் கூடாதல்லவா! ஆகவே, உனக்கு என்ன விருப்பமோ, அதையே வரமாகக் கேள். எனது தரிசனம் கிட்டிவிட்டால் ஜீவனின் அனைத்து மனவிருப்பங்களும் கைகூடுமே!” (76,77)</p>
<p class="Text"><span class="char-style-override-7">துருவன் கேட்கிறான்——</span> “ஹே இறந்த—நிகழ்—எதிர்காலங்களுக்கெல்லாம் அதிபதியே! இறைவா! தாங்கள் அனைத்து ஜீவராசிகளின் உள்ளத்திலும் அந்தர்யாமியாக விளங்குகிறீர்கள். பரப்பிரும்மனே! என் மனதிலுள்ளது (என் மனவிருப்பம்) தங்களிடமிருந்து ஒளிக்கப்பட்டதா, என்ன? மூடனான நான், வினயமற்ற நான் எந்தவொரு கிடைத்தற்கரிதான வஸ்துவை என் மனதில் விரும்பினேனோ, அதைத் தங்களுடைய கட்டளையின்படித் தங்களிடம் விண்ணப்பிக்கிறேன். (78,79)</p>
<p class="Text">அனைத்துலகங்களையும் படைத்தருளும் பரமேசா! தாங்கள் நேரில் காட்சி தந்த பிறகு இவ்வுலகில் கிடைக்காததுமுண்டோ? இந்திரனும் தங்களது திருவருளினாலேயே மூவுலக அரசை ஆண்டு வருகிறான். (80)</p>
<p class="Text">பிரபுவே! எனது சிற்றன்னையான சுருசி, தனது கருவறையில் நான் பிறவாதபடியினாலே ‘நான் ராஜயோக்கியமான சிங்காதனத்திற்குத் தக்கவனல்ல’ என்று எளியேனைக் கண்டு வெகு இறுமாப்போடு கூறினாளன்றோ? ஆகையால், அகில ஜகத்திற்கும் ஆதாரபூதமாய், மிகவும் உயர்ந்ததாய், அழியாததாய் இருக்கும் ஓர் உன்னத ஸ்தானம் பெறவேண்டுமென்றே விரும்புகிறேன். அதைத் தாங்கள்தான் அருளவேண்டும்.” (81,82)</p>
<p class="Text"><span class="char-style-override-7">பகவான் கூறுகிறார்——</span> “பாலகனே! நீ முற்பிறவியிலேயே என்னை மகிழும்படிச் செய்துள்ளாய். ஆகவே, நீ எந்தவொரு ஸ்தானத்தைப் பெறவிரும்புகிறாயோ, அதைக் கட்டாயம் பெறுவாய். (83)</p>
<p class="Text">நீ முற்பிறவியில் ஓர் அந்தணகுமாரனாக இருந்தாய். தாய்—தந்தையர்கட்கு அவர்கள் விருப்பப்படிப் பணிவிடை செய்தாய். ஒரே சிந்தனை உடையவனாய் என்னைப் பூசித்தாய்; அறநெறி தவறாதவனாகவும் இருந்தாய். (84)</p>
<p class="Text">சில நாட்கள் கழிந்த பிறகு உனக்குக் காளைப்பருவம் வந்துற்றபோது அனைத்து ஆபரணங்களையும், அனைத்து சுகபோகங்களையும் அனுபவித்துக் கொண்டு அழகிய திருமேனி கொண்டவனாய் இருக்கும் ஓர் அரசகுமாரன் உனக்கு நண்பனானான். (85)</p>
<p class="Text">அப்போது கிடைத்தற்கரிய அவனது அரசபோகங்களைக் கண்டு ஆசைகொண்டு ‘நானும் அரசகுமாரனாகப் பிறந்திருக்கக் கூடாதா’ என்று எண்ணினாய். (86)</p>
<p class="Text">துருவனே! ஆகவே, நீ விரும்பியபடியே ஓர் அரசகுமாரனாக இப்போது பிறவி எடுத்தாய். அதுவும் ஸ்வாயம்புவ மனுவின் வம்சத்தில் எவருக்கும் கிடைக்காத ஓரிடத்தில் உத்தானபாத மகாராஜாவின் அரண்மனையில் பிறந்தாய். குழந்தாய்! மற்றவர்கட்கு இந்த அரண்மனையில் பிறவி பெறுதல் மிகவும் கடினமாகலாம். ஆனால், என்னை மகிழ்வித்தவனுக்கோ இவ்வரண்மனை வாழ்வு மிகவும் அற்பமானது. (87,88)</p>
<p class="Text">என்னை ஆராதிப்பதனால் முக்தியும் உடனேயே கிடைத்துவிடும். அப்படியிருக்க, எவனது மனம் எப்பொழுதும் என்னிடமே லயித்திருக்குமோ, அவனுக்குச் சுவர்க்கம் முதலிய உலகங்கள் கிடைப்பதில் கூற என்ன இருக்கிறது? (89)</p>
<p class="Text">துருவனே! நீயும் எனது திருவருளினால் மூன்று உலகங்களுக்கும் மேலானதாய், அனைத்து கிரகங்களுக்கும் நட்சத்திரங்களுக்கும் ஆதாரமாய், சூரியன், சந்திரன், செவ்வாய், புதன், குரு, சுக்ரன், சனி ஆகியவர்களின் ஸ்தானங்களுக்கும், நட்சத்திர மண்டலத்திற்கும், சப்தரிஷிகளின் மண்டலத்திற்கும், விமானத்தில் செல்கின்ற சித்தர்கள் உலாவரும் இடங்களுக்கும் அதி உன்னதமாய் விளங்குகிற திவ்வியமான துருவ (நிச்சயமான) இடத்தை அடைவாயாக! (90—92)</p>
<p class="Text">தேவர்களில் சிலர் நான்கு யுகம் அளவிலும், சிலர் மன்வந்தர அளவிலும்தான் இருப்பார்கள். அதிக காலம் இருக்க மாட்டார்கள். ஆனால், நீயோ என் அருளினால் ஒரு கல்ப காலம் வரையிலும் அந்த உன்னத இடத்தில் சுகமாக இருப்பாய். (93)</p>
<p class="Text">உன் தாயான சுநீதியும் திவ்வியமான விமானத்தில் நட்சத்திர உருவமாகப் பிரகாசித்துக் கொண்டு கற்பகாலம் முடியும் வரை உன்னருகிலேயே இருப்பாள். (94)</p>
<p class="Text">எவன் காலையும் மாலையும் மனவுறுதி கொண்டு உனது குணங்களைக் கூறிக் கொண்டு காலத்தைக் கடத்துவானோ, அவன் மிகுந்த புண்ணியத்தைப் பெறுவான்.” (95)</p>
<p class="Text"><span class="char-style-override-7">பராசரர் கூறுகிறார்——</span> பேரறிஞரே! இவ்வாறு முன்பொரு காலத்தில் உலகநாதரான, தேவர்கட்கும் தேவரான பகவான் ஜனார்த்தனரது அருளினால், அவரிடமிருந்து வரத்தைப் பெற்ற துருவன், அந்த உயர்ந்த துருவ ஸ்தானத்தை அடைந்தான். (96)</p>
<p class="Text">முனிவரே! தாய்—தந்தையருக்குச் செய்த பணிவிடையினாலும், தான் செய்த தவத்தின் வலிமையினாலும், ஸ்ரீமத் துவாதசாக்ஷர மந்திரத்தின் பெருமையினாலும், மகாத்மாவான துருவனுக்கு உண்டான அபிமானமும், உலகில் எவரும் அடைய முடியாத பெரும் செல்வமும் மகிமையையும் கண்டு தேவர்களுக்கும் அசுரர்களுக்கும் ஆசார்யரான சுக்ராசார்யார் மனம் மகிழ்ந்து இந்தச் சுலோகத்தைக் கூறினார். (97,98)</p>
<p class="Text">“அற்புதம்! இந்தத் துருவன் செய்த தவத்தின் பெருமைதான் என்ன? இவன் செய்த தவத்தின் பயன்தான் என்ன? இந்தத் துருவன் எதிரிலேயன்றோ சப்தரிஷிகளும் சஞ்சரிக்கிறார்கள். இவன் பெருமையை கொண்டாட வல்லார் யாரே உளர்? (99)</p>
<p class="Text">இதமான சொல்லும், சத்தியமான வாக்குமுள்ள துருவனின் தாயாரான சுநீதியின் பெருமையை வர்ணிக்கக் கூடிய கவிவாணர்களும் உலகில் உண்டோ? அப்பெண்ணரசி இவனைத் தனது கருவில் தரித்ததனாலேயன்றோ அனைத்திற்கும் உயர்ந்ததும், என்றும் நிலைத்ததும், மூவுலகங்களுக்கும் ஆதாரபூதமுமான அந்த உயர்ந்த தெய்வீக ஸ்தானத்தை அடைந்தான். ஆகா! என்ன மகிமை!” (100,101)</p>
<p class="Text">மைத்திரேயரே! எவனொருவன் துருவன் சர்வோன்னதமான ஸ்தானத்தைப் பெற்றதைக் கீர்த்தனம் செய்வானோ, அவன் சகல பாவங்களிலிருந்தும் விடுபட்டுச் சுவர்க்கத்தில் பூசிக்கப்படுவான். (102)</p>
<p class="Text">அவன் சுவர்க்கத்திலாவது இந்நிலவுலகிலாவது இருக்கட்டுமே. அவன் தன்னிலையிலிருந்து கீழே விழமாட்டான். அனைத்து மங்களங்களையும் பெற்று வெகுகாலம் நீண்ட ஆயுளோடு வசிப்பான். (103)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பன்னிரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-13">பதின்மூன்றாவது அத்தியாயம் — பிருது சக்கரவர்த்தியின் சரிதம்</p>
<p class="Text para-style-override-7">(இவ்வாறு துருவ சரிதம் அருளிச் செய்த பராசர மகரிஷி அவ்வம்சப் பரம்பரையை அருளிச் செய்கிறார்.)</p>
<p class="Text">மைத்திரேயரே! இவ்வண்ணம் தவம்செய்து ஸ்ரீமந்நாராயணனுடைய திருவருளினால் மிகவும் உன்னதமான ஸ்தானத்தை அடைந்து தம் விருப்பம் முழுதுமாக அடைந்த துருவசுவாமி சம்பு என்பவளைத் திருமணம் செய்து கொண்டு அவளிடத்தில் சிருஷ்டி, பவ்யன் என்று இரண்டு பிள்ளைகளைப் பெற்றெடுத்தான். அவர்களில் சிருஷ்டி என்பவன் சுச்சாயை என்கிற பத்தினியிடத்தில் ருபு, ரிபுஞ்ஜயன், விப்ரன், விருகலன், விருகதேஜஸ் என்கிற ஐந்து பிள்ளைகளைப் பெற்றான். இவர்களனைவரும் பாவமற்றவர்கள். அவர்களில் ரிபு என்பவன் பிருஹதீ என்பவளிடத்தில் சாக்ஷுஷன், சர்வதேஜஸ் என்கிற இரண்டு பிள்ளைகளைப் பெற்றான். (1,2)</p>
<p class="Text">சாக்ஷுஷன் வருணனது சந்ததியில் பிறந்தவளும், வீரணப் பிரஜாபதியின் மகளுமான புஷ்கரணி என்கிற பத்தினியிடத்தில் ஆறாவது மன்வந்தரத்திற்கு அதிபதியான மனுவைப் பெற்றாள். தபஸ்விகளில் சிரேஷ்டரான மனுவிற்கு வைராஜன் என்னும் பிரஜாபதியின் பெண்ணான நட்வலை என்கிற பத்தினியிடத்தில் தேஜஸ் மிகுந்த பத்து புத்திரர்கள் பிறந்தார்கள். (3,4)</p>
<p class="Text">அவர்கள் குரு, புரு, சதத்யும்னன், தபஸ்வீ, சத்தியவான், சுசி, அக்னிஷ்டோமன், அதிராத்திரன், சுத்யும்னன், அபிமன்யு என்னும் பதின்மர் ஆவர். குரு என்பவன் அக்னியின் மகளான ஆக்னேயி என்கிற மனைவியிடம் அங்கன், சுமனஸ், கியாதி, கிரது, அங்கிரஸ் மற்றும் சிபி என்கிற மிகுந்த தேஜோவான்களான ஆறு புத்திரர்களைப் பெற்றான். அங்கனுக்கு மிருத்யுவின் புதல்வியான சுநீதை என்பவளிடத்தில் வேனன் என்பவன் உண்டானான். (5—7)</p>
<p class="Text">மிகவும் துஷ்டனான வேனன் இறந்த பிறகு, ரிஷிகள் அந்த வேனனது வலது கரத்தை மக்கட்பேறு கிடைக்க வேண்டிக் கடைந்தார்கள். மகாமுனிவரே! வேனனது வலது கரத்தைக் கடையவே, அதிலிருந்து வைன்யன் என்கிற மன்னன் தோன்றினான். அவனே ‘பிருது’ என்றழைக்கப்பட்டான். முன்பொரு சமயம் அவன் மக்களின் நன்மை கருதி பசு வடிவம் கொண்ட பூமியினின்றும் வேண்டிய வஸ்துக்களைக் கறந்து கொடுத்தான். (8,9)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிசிரேஷ்டரே! ரிஷிகள் வேனனுடைய கையை ஏன் கடைந்தார்கள்? அதிலிருந்து வீரம் மிகுந்த பிருது எவ்வாறு பிறந்தார்? (10)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! மிருத்யுவின் முதல் மகளான சுநீதை என்பவள் அங்கன் என்கிற மன்னனுக்குப் பத்தினியாவாள். அவர்கள் இருவருக்கும் வேனன் என்பவன் பிறந்தான். (11)</p>
<p class="Text">மைத்திரேயரே! அந்த வேனன் தாய்வழிப்பாட்டனாகிய மிருத்யுவினுடைய தோஷத்தினால் தீயவனாக இருந்தான். (12)</p>
<p class="Text">அவன் எப்போது மகரிஷிகளாலே பேரரசனாக முடிசூட்டப்பட்டானோ, அப்பொழுதே அவ்வரசன் இவ்வாறு பறையறைவித்தான்—— “பகவானான யக்ஞபுருஷன் நானேயன்றி வேறு எவருமில்லை. ஆகவே, யாரும் இன்று முதல் வேள்விகள் செய்ய வேண்டாம், ஹோமங்கள் செய்ய வேண்டாம், தானங்கள் செய்ய வேண்டாம். என்னைத் தவிர யாகங்களின் அவிர்பாகத்தைப் பெறுவதற்குத் தகுதி பெற்றவர் யாருளர்? நான்தானே அனைத்திற்கும் தலைவன்!” (13,14)</p>
<p class="Text">மைத்திரேயரே! இதைக் கேட்ட முனிவர்கள் அனைவரும் ஒன்றுகூடி அம்மன்னனிடம் சென்று, அவனை நன்கு புகழ்ந்து கொண்டாடி சமாதானமாகவும் இனிமையாகவும் கூறலானார்கள். (15)</p>
<p class="Text"><span class="char-style-override-7">ரிஷிகள் கூறுகிறார்கள்——</span> “மன்னனே! உனது அரசிற்கும், உனது உடலுக்கும் மற்றும் மக்களுக்கும் நன்மையைக் கருதி, நாங்கள் கூறுவதைச் சற்று கவனமாகக் கேளுங்கள். உங்களுக்கு அனைத்து நன்மைகளும் கிட்டட்டும். நாங்கள் தீர்க்கசத்திரம் என்னும் வேள்வியைச் செய்து வேள்விகளுக்குத் தலைவரான ஸ்ரீஹரியை ஆராதிக்கப் போகிறோம். அந்த யாகத்தின் பயனில் ஆறில் ஒரு பங்கு தங்களுக்கும் உண்டு. (16,17)</p>
<p class="Text">மன்னவா! இவ்வாறு வேள்வி செய்வதனால் வேள்வியையே வடிவாகக் கொண்ட பகவான் ஸ்ரீஹரி மனம் மகிழ்ந்து எங்களோடு உங்களுக்கும் சகலாபீஷ்டங்களையும் அருளுவார். (18)</p>
<p class="Text">அரசே! எந்த மன்னனுடைய ஆட்சியில் யாகம் முதலிய நற்கர்மங்களினால் யக்ஞேசுவரரான புருஷோத்தமன் பூஜிக்கப்படுகிறாரோ, அம்மன்னனுக்கு அவ்வெம்பெருமான் வேண்டுவன அனைத்தையும் அருளுவான். அவன் விரும்பியதெல்லாம் கிடைக்கும்.” (19)</p>
<p class="Text"><span class="char-style-override-7">வேனன் கூறுகிறான்——</span> “என்னிலும் வேறாக எவனொருவன் என்னைக் காட்டிலும் மேலானவன் இவ்வுலகில் இருக்கிறான்? நான் பூசிக்கத்தக்கவனும் உண்டோ? எவனை நீங்கள் வேள்விகளுக்கெல்லாம் தலைவன் என்று மதிக்கிறீர்களோ, அந்த ‘ஹரி’ என்பவன் யார்? (20)</p>
<p class="Text">பிரும்மா, விஷ்ணு, சிவபெருமான், இந்திரன், யமன், வருணன், குபேரன், வாயு, அக்னி, சூரியன், பூமி மற்றும் சந்திரன் ஆகியவர்களும், மற்றுமுள்ள தேவர்களும், மற்றும் சாபம் தரவும் அருள்புரியவும் தெம்புடையவர்களான யாவரும் அரசனுடைய உடலிலேயே இருக்கின்றனர். ஆகவே, மன்னன் என்பவன் அனைத்து தேவதைகளின் சொரூபம் என்று சாஸ்திரங்கள் கூறுகின்றன. (21,22)</p>
<p class="Text">ஹே அந்தணர்களே! இதையெல்லாம் அறிந்துதான் நான் கட்டளையிட்டேன். ஆகவே, என் கட்டளைப்படி நடந்து கொள்ளுங்கள். இதோ பாருங்கள்! இனி யாரும் தானம், வேள்வி, ஹோமம் முதலியன ஏதும் செய்ய வேண்டாம். (23)</p>
<p class="Text">அந்தணர்களே! பெண்டிற்கு உண்டான தர்மம் தன் கணவருக்குப் பணிவிடை செய்தலே, அல்லவா? அதேபோலத் தங்களுக்கு என் சொற்படி என் கட்டளைப்படி நடப்பதே பெரிய தர்மமாகும்.” (24)</p>
<p class="Text"><span class="char-style-override-7">ரிஷிகள் கூறுகிறார்கள்——</span> “(இவ்வாறு வேனன் கூறியதைக் கேட்ட மகரிஷிகள்) மன்னர் மன்னரே! அறநெறிக்குக் குந்தகம் வராமல் இருக்குமாறு கட்டளையிடுங்கள். தர்மநெறியைக் கெடுக்காதீர்கள். அகில உலகமும் வேள்விகளிலே ஹோமம் செய்யப்படுகின்ற அவியுணவினால்தான் வளர்கிறது.” (25)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு மகரிஷிகள் பன்முறை எடுத்துச் சொல்லியும் பாவமே குடி கொண்டவனான வேனன் அவ்வாறு ஆணை பிறப்பிக்கவில்லை. இதனால் மிகவும் கோபமடைந்த மகரிஷிகள் தங்களுக்குள் “இந்த மகாபாவியைக் கொல்லத்தான் வேண்டும். ஆதியந்தமில்லாத, உலகநாயகரான திருமகள்கேள்வனை நிந்தனை செய்யும் இந்த நராதமன் அரசனாக வீற்றிருக்கத் தகுந்தவனல்லன்.” (26—28)</p>
<p class="Text">இவ்வாறு கூறிய முனிவர்கள் பகவானை நிந்தனை செய்ததனால் முதலிலேயே இறந்துபட்ட அம்மன்னனை மந்திரங்களினால் தூய்மைப்படுத்தப்பட்ட தர்ப்பைகளினால் அடித்தார்கள். அவன் முன்பே சர்வேசுவரரான ஸ்ரீவிஷ்ணுவையும், அவரது பெருமைகளை விளக்கும் வேதத்தையும், அவரது திருவாராதனமான வேள்வியையும் நிந்திப்பதாகிய அக்னியினால் கொளுத்தப்பட்டிருந்ததனால் அம்முனிவர்களது தர்ப்பங்களினால் அடிபட்ட மாத்திரத்தில் உயிர் போய் கீழே விழுந்தான். (29)</p>
<p class="Text">அந்தணரே! இது இப்படியிருக்க திடீரென்று நாற்றிசைகளிலும் அதிகமாகத் துகள்கள் எழும்பி ஆகாயமெங்கும் பரவவே, அதைக் கண்டு அம்முனிவர்கள் அருகில் இருந்த மக்களைப் பார்த்து, “இதென்ன? இவ்வாறு என்ன காரணத்தினால் உண்டாயிற்று?” என்று கேட்டனர். (30)</p>
<p class="Text">அதற்கு அம்மக்கள், “தேசத்தில் அரசன் இன்மையால் அநேக மக்கள் ஒன்றாகக் கூடி ஆங்காங்கே நுழைந்து பிறருடைய பொருள்களைக் கொள்ளையடிக்க ஆரம்பித்துவிட்டார்கள். (31)</p>
<p class="Text">இவ்விதம் ஓடி வருகிற அந்தத் திருடர்களின் கால்கள்பட்ட வேகத்தினால் உண்டாகிய புழுதிக் கூட்டமே இது” என்று கூறினார்கள். (32)</p>
<p class="Text">இதைக் கேட்ட முனிவர்கள் ஒருவரோடொருவர் ஆலோசனை செய்து, புத்திரனை உண்டாக்க, புத்திரனற்ற அவ்வேனனது துடையைக் கடைந்தார்கள். (33)</p>
<p class="Text">அவ்வாறு துடையைக் கடையவே அதிலிருந்து எரிந்துபோன கட்டையைப் போல் கறுப்பான நிறமும், விகாரமான முகமும், குட்டையான உடலுமுள்ள ஒரு புருஷன் தோன்றினான். (34)</p>
<p class="Text">அவ்வாறு தோன்றிய அப்புருஷன் அம்முனிவர்களை நோக்கி, “நான் என்ன செய்ய வேண்டும்? சொல்லுங்கள்” என்று கேட்க, அவ்வந்தணர்கள் அனைவரும் ‘நிஷீத’ (உட்கார்) என்று கூறினார்கள். அதனால் அவன் ‘நிஷாதன்’ என்றழைக்கப்பட்டான். (35)</p>
<p class="Text">ஆகவே முனிவரே! அவனிடமிருந்து தோன்றிய மக்கள் ‘நிஷாதர்கள்’ (வேடர்கள்) ஆனார்கள். இவர்கள் பாவம் செய்தலையே தொழிலாகக் கொண்டு விந்தியமலைச்சாரலில் வசிக்கிறார்கள். (36)</p>
<p class="Text">இவ்வாறு அந்த வேன மகாராஜனின் பாவங்களெல்லாம் ஒன்றாகத் திரண்டு ஒரு புருஷனாகத் தோன்றியது. அதனால் அவன் பாவமகன்றது. இந்த நிஷாதர்கள் வேனனது பாவத்தை நாசமடையச் செய்தவர்கள் ஆவார்கள். அன்று முதல் ‘நிஷாத ஜாதி’ என்றொரு ஜாதி உலகில் தோன்றியது. (37)</p>
<p class="Text">பிறகு அந்த மகரிஷிகள் வேனனுடைய வலது கையைக் கடைந்தார்கள். அக்கையிலிருந்து அக்னி போல் ஒளிரும் திவ்விய தேஜஸ்ஸினால் நாற்புறமும் ஒளிவீசிக் கொண்டு பெருவலி கொண்ட ஒரு புத்திரன் பிறந்தான். அவன் ‘பிருது சக்கரவர்த்தி’ என்றழைக்கப்பட்டான். (38,39)</p>
<p class="Text">அவன் பிறந்ததும் ஆகாயத்திலிருந்து ‘அஜகவம்’ என்று பெயர் கொண்ட முதல் வில்லான சிவதனுசும் திவ்வியமான அம்புகளும் கவசமும் விழுந்தன. (40)</p>
<p class="Text">இவ்வாறு அம்மகாத்மா பிறந்ததால் அனைத்து ஜீவராசிகளும் மிக்க மகிழ்ச்சி கொண்டன. வேனனும் சத்புத்திரன் உண்டானதால் ‘புத்’ என்கிற நரகத்தினின்றும் நீங்கிச் சுவர்க்க உலகம் சென்றான். (41)</p>
<p class="Text">மாமன்னனான பிருது சக்கரவர்த்திக்குப் பட்டாபிஷேகம் செய்வதற்காக அனைத்து சமுத்திரங்களும் நதிகளும் தெய்வீகமான இரத்தினங்களையும் நிர்மலமான தீர்த்தங்களையும் கொண்டு வந்து வணங்கி நின்றன. அதுசமயம் நான்முகனான பிரும்மதேவர், ஆங்கிரஸ் என்று கூறப்படும் தேவர்களோடும், தாவரங்கள் ஜங்கமங்கள் எனப்படும் அனைத்து பூதங்களோடும் வந்து வேனனது திருக்குமாரனான பிருது சக்கரவர்த்தியை எல்லா பூமண்டலத்திற்கும் அதிபதியாகப் பட்டாபிஷேகம் செய்தார். (42—44)</p>
<p class="Text">அச்சமயம் பிரும்மதேவர் பிருது சக்கரவர்த்தியினுடைய வலது கையில் உள்ள சக்கர ரேகையைக் கண்டு, ‘இவன் ஸ்ரீமந்நாராயணரது அம்சம் கொண்டவன்’ என்று நினைத்துப் பரமானந்தத்தை அடைந்தார். (45)</p>
<p class="Text">எவர்களுடைய வலது கரத்திலே ஸ்ரீவிஷ்ணுவின் சின்னமான சக்கர ரேகை காணப்படுமோ, அவர்கள் தேவர்களாலும் வெற்றிகொள்ள முடியாத பராக்கிரமசாலிகளாய்ச் சக்கரவர்த்திகளுக்கும் சக்கரவர்த்திகளாய் விளங்குவார்கள். (46)</p>
<p class="Text">இவ்வாறு மிகுந்த ஒளிபடைத்தவனும், வீரம் மிகுந்தவனும், வேனனது மகனுமான பிருது சக்கரவர்த்தி தர்மமறிந்த சான்றோர்களால் முறைப்படி அனைத்து மன்னர்களுக்கும் மன்னனாய் பட்டாபிஷேகம் செய்யப்பட்டான். (47)</p>
<p class="Text">அவனது தந்தையான வேனனது கொடுங்கோல் ஆட்சியினால் வருந்தி மெலிந்த மக்கள், இவனுடைய நற்குணங்களாலும் நல்லாட்சியினாலும் மகிழ்ச்சியடைந்தனர். மக்களைக் காத்து அவர்களது அன்பைப் பெற்றதால் அவனை ‘ராஜா’ என்றழைத்தனர். (<span class="char-style-override-7">‘ரஞ்ஜயதி இதி ராஜா’</span> = மக்களது மனதை மகிழ்ச்சியுறும்படிச் செய்ததால் ‘ராஜா’.) (48)</p>
<p class="Text">இவன் தேரேறிப் புறப்பட்டால் கடல்கள் இரைச்சலிடாமல் அமைதியாக நின்றன. மலைகள் அனைத்தும் அவனது பாதையைத் தடுக்காமல் வழிவிட்டு நின்றன. அவனுடைய ‘விருதுக்கொடிகள்’ என்றுமே தாழ்ந்ததில்லை. (49)</p>
<p class="Text">பூமி உழுது பயிரிடாமலே தானியங்கள் விளைந்தன. நினைத்தமாத்திரத்தில் அன்னம் சித்தித்தது. பசுக்கள் வேண்டியதை வேண்டியபடி தருவனவாக இருந்தன. இலைகளின் மடிப்புகளிலெல்லாம் தேன் நிறைந்திருந்தது. (50)</p>
<p class="Text">மன்னனான பிருது பிறந்தபொழுதே பிரும்மாவைக் குறித்து பெருவேள்வி ஒன்றைச் செய்தான். அந்த வேள்வியிலிருந்து சுத்தியா காலத்தில் ஸோமாபிஷவ தினத்தில் (ஸோமாபிஷவ பூமியில்) பேரறிஞரான சூதன் பிறந்தான். (51)</p>
<p class="Text">அதே பெருவேள்வியிலிருந்து பேரறிஞரான மாகதனும் பிறந்தான். அப்பொழுது அங்கிருந்த முனிவர்கள் அந்த சூதனிடமும் மாகதனிடமும் இவ்வாறு கூறினார்கள். (52)</p>
<p class="Text">நீங்கள் இருவரும் மிகுந்த பராக்கிரமசாலியான வேனனது திருக்குமாரனான பிருது சக்கரவர்த்தியைத் துதியுங்கள். உங்களுக்கான உயர்ந்த காரியம் இதுதான். அந்த மகாராஜனும் போற்றித் துதிக்கத்தக்கவனன்றோ! (53)</p>
<p class="Text">அப்பொழுது அவர்கள் இரு கைகளையும் கூப்பியவண்ணம் அந்த மகாமுனிவர்களிடம் கூறலானார்கள்— “இந்த மாமன்னரோ இன்றுதான் பிறந்துள்ளார். நாங்கள் இவரது செயல்களை இதுவரை கண்டதில்லையே? (54)</p>
<p class="Text">இதுவரை இவரது எந்தவொரு குணமும் ஓங்கித் தெரியவில்லை. புகழும் பரவியதாகத் தெரியவில்லை. அவ்வாறிருக்க நாங்கள் எதைச் சொல்லி இவரது புகழைப் பாடுவோம்?” (55)</p>
<p class="Text"><span class="char-style-override-7">ரிஷிகள் கூறுகிறார்கள்——</span> “பெரும்திறலுடைய சக்கரவர்த்தியான இந்த மகாராஜன் வருங்காலத்தில் எந்ததெந்தச் செயல்களைச் செய்யப் போகிறாரோ? இனிவரும் காலத்தில் இவருக்கு என்னென்ன குணங்களெல்லாம் ஏற்படப் போகிறதோ? அதைப் பற்றிப் பாடுங்கள். (அதாவது இனிவரும் காலத்தில் இவர் பெரிய பெரிய காரியங்களைச் செய்யப் போகிறார் என்பது கருத்து.)” (56)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட பிருது மன்னருக்கு மிகுந்த மகிழ்ச்சி ஏற்பட்டது. பின் தனக்குத்தானே சிந்திக்கலானார்—— ‘மனிதன் நற்குணங்களைக் கைக்கொள்வதனாலேயே புகழ்ச்சிக்கு ஆளாகிறான். ஆகவே, நான் மிகுந்த நற்குணங்களைச் சம்பாதிக்க வேண்டும். (57)</p>
<p class="Text">ஆகவே, இவர்கள் நம்மைத் துதிக்க எந்தெந்த நற்குணங்களை வர்ணிக்கிறார்களோ, நானும் அந்தந்த நற்குணங்களையே கடைப்பிடிப்பேன். (58)</p>
<p class="Text">இவர்கள் கூறும் தீயகுணங்களை நான் விட்டுவிடுவேன்.’ இவ்வாறு அந்த மாமன்னர் தன் சித்தத்தில் நிச்சயம் செய்தார். (59)</p>
<p class="Text">அதன்பின் அந்த சூத—மாகதர்கள் இருவரும் வேனனது திருக்குமாரரும் பரமபுத்திமானுமான பிருது சக்கரவர்த்தி பின்வரப் போகும் காலத்தில் செய்யக் கூடிய நற்செயல்களை ஆதாரமாகக் கொண்டு உரத்தக்குரலில் அழகாகத் துதித்தார்கள். (60)</p>
<p class="Text">“இந்த மன்னவர் வாய்மையுடையவர்; கொடை வள்ளல்; தான் செய்த பிரதிக்ஞையை நிறைவேற்ற வல்லவர்; செய்யக்கூடாத செயலில் வெள்குபவர்; அனைவரையும் நேசிப்பவர்; பொறுமையுள்ள பராக்கிரமம் மிகுந்தவர்; தீயவர்களைத் தண்டிப்பவர்; (61)</p>
<p class="Text">தர்மமறிந்தவர்; செய்நன்றி மறவாதவர்; தயை உள்ளவர்; எல்லோரிடமும் பிரியமாக (அன்பாக)ப் பேசுபவர்; போற்றத் தகுந்தவர்களைப் போற்றுபவர்; வேள்வியில் நாட்டம் உடையவர்; அந்தணர்களைப் போற்றிப் பாதுகாப்பவர்; சாதுக்களான சான்றோர்களால் போற்றப்படுபவர்; (62)</p>
<p class="Text">பகைவன்—நண்பன் என்றில்லாமல் சமமாய் ஓரஞ்சாராது அனைத்து வழக்குகளையும் தீர்த்து வைப்பவர்.” இவ்வாறு சூத—மாகதர்கள் கூறிய குணங்களையெல்லாம் அம்மன்னவன் தன் மனதில் இருத்திக் கொண்டு அதன்படியே காரியங்களைச் செய்யலானார். இவ்வாறு நற்காரியங்களைச் செய்துகொண்டு அம்மன்னன் இப்பூமண்டலத்தைப் பரிபாலித்தார். மிகுந்த தட்சிணைகள் தந்து அநேக வேள்விகளைச் செய்தார். வேனன் இறந்ததனால் மன்னனற்றதாக ஆன இந்தப் பூமண்டலத்தில் பசியினால் வாடிய மக்கள் பேரரசனான பிருதுவிடம் வந்து அவரை வணங்கித் தாங்கள் வந்துமுறையிடும் காரணத்தைக் கூறினார்கள். (63—66)</p>
<p class="Text"><span class="char-style-override-7">பிரஜைகள் கூறுகிறார்கள்——</span> “மக்களைக் காத்தருளும் மன்னவனே! நீங்கள் மன்னனாவதற்கு முன் அரசரில்லாததால் இந்த பூமி அனைத்து மூலிகைகளையும், உணவிற்கான பதார்த்ததங்களையும் தனக்குள்ளே இழுத்துக் கொண்டது. ஆகவே, உணவின்றி மக்கள் பசியால் வாடி வதங்கி இறக்கிறார்கள். (67)</p>
<p class="Text">அன்னம், பானங்கள் தந்து எங்களைக் காத்தருளவே, பிரும்மதேவர் உங்களைத் தோற்றுவித்து எங்களுக்கும் கொடுத்துள்ளார். பசியினால் பீடிக்கப்பட்ட எங்களுக்குப் பிழைக்கும்படியான ஓஷதிகளைத் தந்து எங்களைக் காத்தருள வேண்டும்.” (68)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்டு பிருது மன்னன் ‘நன்று’ என ஆமோதித்து ‘அஜகவம்’ என்று சொல்லப்பட்ட தன் வில்லையும் திவ்வியமான பாணங்களையும் கையிலேந்தி மிகுந்த கோபத்துடன் பூமியின் பின்னால் ஓடினார். (69)</p>
<p class="Text">அப்பொழுது பயத்தினால் மிகுந்த கலக்கம் கொண்ட பூமிதேவி பசுரூபம் கொண்டு பிரும்மலோகம் வரை அனைத்து உலகங்களுக்கும் சென்றாள். (70)</p>
<p class="Text">அனைத்து பூதங்களையும் தாங்கி நிற்கும் பூமிதேவி எங்கெங்கெல்லாம் சென்றாளோ, அங்கெங்கெல்லாம் பாணத்தைத் தொடுத்துத் தன் பின்னால் துரத்தி வரும் பிருது சக்கரவர்த்தியைக் கண்டாள். (71)</p>
<p class="Text">அப்பொழுது பிருது சக்கரவர்த்தியினுடைய பாணத்தினால் அடிபடுவதிலிருந்து தப்பிப் பிழைக்க நினைத்த பூமிபிராட்டி, அந்த மிகுந்த திறல் படைத்த பிருது சக்கரவர்த்தியிடம் நடுங்கிக் கொண்டே கூறலானாள். (72)</p>
<p class="Text"><span class="char-style-override-7">பூமி கூறுகிறாள்——</span> “மன்னனே! பெண்களைக் கொல்வது மிகுந்த பாவம் என்பது தங்களுக்குத் தெரியாதா என்ன? அப்படித் தெரிந்துமா என்னைக் கொல்ல இவ்வாறு முயற்சி செய்கிறாய்?” (73)</p>
<p class="Text"><span class="char-style-override-7">பிருது கூறுகிறார்——</span> “பூமிபிராட்டியே! தீங்கு செய்பவன் ஒருவனைக் கொல்வதனாலே மக்கள் பலருக்கு நன்மையுண்டாகும் என்றால் அப்படிப்பட்ட கொலையினால் புண்ணியம் உண்டாகுமே அல்லாது பாவமுண்டாகாது.” (74)</p>
<p class="Text"><span class="char-style-override-7">பூமி கூறுகிறாள்——</span> “மாமன்னரே! ஒருவேளை மக்களது நலன் கருதி என்னைக் கொல்ல விரும்புவீர்களேயானால் நான் இறந்துபட்டால் இந்த மக்களுக்கு ஆதாரம் என்ன? அவர்கள் எங்கே தங்குவார்கள்?” (75)</p>
<p class="Text"><span class="char-style-override-7">பிருது கூறுகிறார்——</span> “வசுந்தரே! எனது கட்டளையை மீறிய உன்னை இக்கூர்மையான அம்புகளால் வதைத்து எனது யோகசக்தியின் பலத்தினால் இம்மக்களைத் தாங்குவேன்.” (76)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அந்த மன்னவன் கூறியதைக் கேட்டு மிகவும் பயந்து நடுங்கிய பூமிதேவி அம்மன்னனைத் திரும்பவும் வணங்கிக் கூறலானாள். (77)</p>
<p class="Text"><span class="char-style-override-7">பூமிபிராட்டி கூறுகிறாள்——</span> “மன்னனே! உபாயத்தினால் அனைத்துச் செயல்களும் பயன் தருமேயன்றி வேறுவிதமாய்க் கைக்கூடுவதில்லை. ஆகையால், நான் தங்களிடம் ஓர் உபாயம் கூறுகிறேன். அது தங்களுக்கு உகந்ததாயிருப்பின் அதன்படிச் செய்வீர். (78)</p>
<p class="Text">அரசரேறே! நான் எந்த ஓஷதிகளையெல்லாம் என்னுள் அடக்கிக் கொண்டிருக்கிறேனோ, அவையனைத்தும் பால் வடிவமாக என்னுள்ளே இருக்கின்றன. தாங்கள் விரும்பினால் அவற்றைப் பால் வடிவமாகத் தருகிறேன். (79)</p>
<p class="Text">ஆகவே, தர்மம் அறிந்தவர்களில் சிறந்தவரே! தாங்கள் மக்களின் நன்மையைக் கருதி ஒரு கன்றைத் தருவீர்களேயானால் அக்கன்றினிடத்திலே கொண்ட வாத்ஸல்யத்தினால் நான் அந்த ஓஷதிகளைப் பால் வடிவமாகத் தர முடியும். நான் தரும் பால் உலகமெல்லாம் பரவும் பொருட்டு மேடுபள்ளமாக இருக்கும் என்னைச் சமமாகும்படி மலைகளையெல்லாம் விலக்கி, மேடுபள்ளம் இல்லாமல் சமப்படுத்துவீராக. அப்பொழுதுதான் ஓஷதிகளின் விதை வடிவிலுள்ள பாலை எங்கும் உண்டாக்க முடியும்.” (80,81)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பூமிதேவி கூறியதும் பிருது மன்னன் நூறாயிரம் மலைகளைத் தன் வில்லின் நுனியினாலே அப்புறம் தள்ளி, அவற்றை ஒருபுறமாகச் சேர்த்து வைத்தார். (82)</p>
<p class="Text">இதற்கு முன்பு மலைகள் பரவியிருந்ததால் பூமண்டலம் சமமாக இல்லாமல் ஏற்றதாழ்வாக இருந்தது. அதனால் நகரம், கிராமம் என்ற நியமமின்றி இருந்தது. (83)</p>
<p class="Text">மைத்திரேயரே! அச்சமயம் பயிர்பச்சைகள், பசுக்களைக் காத்தல், உழவு, வாணிபம் என்கிற எந்தவொரு நியமமும் இல்லை. இவையனைத்தும் வேனனது திருக்குமாரனான பிருதுவின் காலத்திலிருந்துதான் தொடங்கிற்று. (84)</p>
<p class="Text">அந்தணரே! எங்கெங்கெல்லாம் பூமி சமதளமாக இருந்ததோ, அங்கெங்கெல்லாம் ஜனங்கள் வசிக்க ஆசைப்பட்டனர். பிருது மன்னனாகி, இப்பார் முழுவதையும் சமமாக்கி, மக்களைக் குடியேற்றுவதற்கு முன் பழம், காய்கனிகளே மக்களது ஆகாரமாக இருந்தது. ஓஷதிகள் பூமியில் மறைந்திருந்ததனால் அக்காய்கனி—கிழங்குகளும் கிடைத்தற்கரிதாய் இருந்தன. (85,86)</p>
<p class="Text">அச்சமயம் வேனனது மகனான பிருது மகாராஜா ஸ்வாயம்புவ மனுவைக் கன்றாகச் செய்துத் தன் கையையே பாத்திரமாகக் கொண்டு, மக்களின் நன்மைக்காக அனைத்துப் பயிர்களையும் கறந்தார். அப்பனே! அவர் உண்டாக்கிய ஆகாரத்தினாலேயே மக்கள் சக்தியையும் பலத்தையும் பெற்றுக் சுகித்திருந்தார்கள். அவர் தந்த ஆகாரத்தினால்தான் இன்றளவும் மக்கள் ஜீவித்திருக்கிறார்கள். (87,88)</p>
<p class="Text para-style-override-7">அந்த பிருது மன்னன், இப்பூமிக்குப் பிராணனைக் கொடுத்ததனால் பூமிக்குப் பிதாவானார். ஆகையினாலேதான் இப்பூமிக்குப் ‘பிருதுவீ’ என்கிற திருநாமம் ஏற்பட்டது. (89)</p>
<p class="Foot-Note para-style-override-7">(<span class="char-style-override-7">குறிப்பு:—</span> பிறவியைத் தந்தவன், பூணூல் போட்டு வைத்தவன், அன்னமளித்தவன், பயத்திலே தன்னைக் காப்பாற்றியவன், கல்வி கற்பித்தவன் ஆகிய இவ்வைவரும் தந்தை (பிதா) எனப்படுவார்கள்.</p>
<p class="Foot-Note-Slok">ஜநகஶ்சோபநேதா ச யஶ்ச வித்<span class="char-style-override-38">3</span>யா: ப்ரயச்ச<span class="char-style-override-38">2</span>தி ।</p>
<p class="Foot-Note-Slok para-style-override-9">அந்நதா<span class="char-style-override-38">3</span>தா ப<span class="char-style-override-38">4</span>யத்ராதா பஞ்சைதே பிதர: ஸ்ம்ரு॒தா: ॥)</p>
<p class="Text">முனிவரே! அதன்பின் தேவர்களும், ரிஷிகளும், தைத்தியர்களும், அரக்கர்களும், கந்தர்வர்களும், நாகர்களும், பிதுர்க்களும், மரங்களும், மலைகளும், யட்சர்களும், தங்கள் தங்கள் ஜாதிக்கான பாத்திரத்தையும் கன்றையும் கறக்கிறவனையும் உண்டாக்கித் தங்களுக்கு இஷ்டமான பொருட்களைக் கறந்து கொண்டு மகிழ்ந்தனர். (90,91)</p>
<p class="Text">ஆகையால்தான் ஸ்ரீமந்நாராயணனது திருவடித்தாமரைகளிலிருந்து தோன்றிய இப்பூமண்டலமே அனைத்திற்கும் பிறப்பிடம்; அனைத்தையும் உண்டாக்கியவள்; அனைத்தையும் தாங்கிப் போஷிப்பவளும் ஆகும். (92)</p>
<p class="Text">இவ்வாறு முன்காலத்தில் வேனனது திருக்குமாரனான பிருது சக்கரவர்த்தி பிரதாபசாலியாகவும், பிரபாவசாலியாகவும் விளங்கினார். மக்களை மகிழ்வித்தலால் அவர் ‘ராஜா’ என்றழைக்கப்பட்டார். எவனொருவன் மாமன்னர் பிருதுவின் இச்சரித்திரத்தைச் சொல்கிறானோ, அவனுக்குக் கெடுதலான சம்பவங்கள் ஏதும் நடக்காது. (93,94)</p>
<p class="Text">பிருது மாமன்னனின் உயர்ந்ததான அவரது பிறப்பு முதலிய பிரபாவங்களைக் கேட்பவனுக்குத் தீயகனவுகள் ஏதும் வராது. சாந்தமான கனவுகளேதான் வரும். (95)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதின்மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-14">பதினான்காவது அத்தியாயம் — பிராசீனபர்ஹிஸின் பிறப்பு, பிரசேதஸர்களின் பகவதாராதனை</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! அந்த பிருது மன்னனுக்கு அந்தர்தானன், வாதி என்று இரண்டு மகன்கள் பிறந்தனர். இவ்விருவரில் அந்தர்தானன் என்பவன் சிகண்டினி என்பவளைத் திருமணம் செய்து கொண்டு ஹவிர்தானன் என்கிற மகனைப் பெற்றான். (1)</p>
<p class="Text">இந்த ஹவிர்தானன் அக்னியின் புத்திரியான திக்ஷணா என்பவளிடத்தில் பிராசீனபர்ஹிஸ், சுக்ரன், கயன், கிருஷ்ணன், விருஜன் மற்றும் அஜினன் என்கிற ஆறு பிள்ளைகளைப் பெற்றெடுத்தான். (2)</p>
<p class="Text">பெரியோரே! ஹவிர்தானனிடம் பிறந்த மகாத்மாவான பிராசீனபர்ஹிஸ் என்பவன் ஒரு பிரஜாபதி. அவன் வேள்விகளின் மூலம் மக்களுக்கு மேன்மையை அளித்தான். (3)</p>
<p class="Text">முனிவரே! அவனது காலத்தில் வேள்விகள் செய்வது அதிகமாக இருந்தது. கிழக்கு நுனியாகத் தர்ப்பங்களை பூமி முழுவதும் பரப்பி வேள்விகள் செய்ததனால், அவனுக்குப் ‘பிராசீனபர்ஹிஸ்’ என்கிற திருநாமம் ஏற்பட்டது. (4)</p>
<p class="Text">பேரறிஞரே! அம்மன்னன் பெருந்தவத்தைச் செய்து கடலரசனின் மகளும், இருளை நீக்கும் காந்தியுள்ளவளுமான ஸவர்ணை என்கிற பெண்ணைத் திருமணம் செய்து கொண்டான். அந்த ஸவர்ணை என்பவளுக்கு பிராசீனபர்ஹிஸின் மூலம் பத்து பிள்ளைகள் பிறந்தார்கள். இவர்கள் பிரசேதஸர்கள் என்றழைக்கப்பட்டனர். இவர்கள் தனுர்வேதத்தில் கரை கண்டவர்கள். (5,6)</p>
<p class="Text">இவர்களனைவரும் ஒரே பயனை எதிர்பார்த்து ஒரே தர்மத்தை அனுஷ்டித்துக் கொண்டு சமுத்திர நீரில் மூழ்கியிருந்து பதினாயிரம் வருடங்கள் கடுந்தவம் செய்தனர். (7)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! மகாத்மாக்களான அப்பிரசேதஸர்கள் சமுத்திரத்தில் மூழ்கியிருந்து தவம் செய்யவேண்டிய காரணமென்னவென்று விளக்குவீர்களா? (8)</p>
<p class="Text"><span class="char-style-override-7">பராசரர் கூறுகிறார்——</span> ஹே மைத்திரேயரே! முன்பொரு சமயம் பிரும்மாவின் தூண்டுதலின்பேரில் பிரசேதஸர்களின் பிதாவான மகாத்மா பிராசீனபர்ஹிஸ் அப்பிரசேதஸர்களிடம் மிகுந்த ஆதரவுடன் மக்களைப் படைக்க வேண்டி இவ்வாறு கூறினார். (9)</p>
<p class="Text"><span class="char-style-override-7">பிராசீனபர்ஹிஸ் கூறுகிறார்——</span> “புத்திரர்களே! தேவதேவரான பிரும்மதேவர் என்னிடம், ‘மக்களைப் பெருக்குக!’ என்று கட்டளையிட்டார். நானும் அதை ‘அப்படியே’ என்று ஒத்துக் கொண்டேன். (10)</p>
<p class="Text">ஆகவே, புத்திரர்களே! நீங்களும் என் பிரியத்திற்காக மக்களைப் பெருக்குங்கள். ஏனெனில், பிரும்மதேவரின் கட்டளையை நீங்களும் சோம்பலின்றி நிறைவேற்ற வேண்டாமா?” (11)</p>
<p class="Text"><span class="char-style-override-7">பராசரர் கூறுகிறார்——</span> முனிவர்களே! அந்த அரசகுமாரர்களும் தங்கள் தந்தையின் சொல்லைக் கேட்டு, அதை ‘அப்படியே ஆகட்டும்’ என்று ஆமோதித்துப் பின் தந்தையிடம் கேட்கலாயினர். (12)</p>
<p class="Text"><span class="char-style-override-7">பிரசேதஸர்கள் கேட்கிறார்கள்——</span> “தந்தையே! நாங்கள் எந்த காரியம் செய்தால் மக்களைப் பெருக்கத்தக்க மிடுக்குடையவர்களாக ஆவோமோ, அக்காரியத்தைச் சற்றே விளக்கமாகக் கூறுங்கள்.” (13)</p>
<p class="Text"><span class="char-style-override-7">தந்தை கூறுகிறார்——</span> “வரமளிப்பதில் வல்லவரான ஸ்ரீமந்நாராயணனை ஆராதனை செய்வதனாலேயே சந்தேகமின்றி ஒருவன் தான் விரும்பிய பொருளைப் பெறமுடியும். இதுவல்லாது வேறோர் உபாயத்தினால் விரும்பிய பயனைப் பெறுவதென்பது கடினமே. இனி நான் சொல்ல வேண்டியது வேறு என்ன இருக்கிறது? (14)</p>
<p class="Text">நீங்களும் உங்கள் விருப்பம் கைகூட வேண்டுமென்று நினைப்பீர்களேயானால் ஸ்ரீகோவிந்தனைப் பூசியுங்கள். அதனால் நீங்கள் விரும்பியபடி மக்களைப் பெருக்கலாம். (15)</p>
<p class="Text">ஒருவனுக்கு அறம், பொருள், இன்பம், வீடு என்கிற நான்குவித பெரும்பேறுகளைப் பெறவேண்டும் என்கிற விருப்பம் இருக்குமேயானால் ஆதிஅந்தமில்லாத பகவான் ஸ்ரீவிஷ்ணுவைப் பூசிக்க வேண்டும். (16)</p>
<p class="Text">ஆதிகாலத்தில் பிரும்மதேவர் ஜனார்தனனான ஸ்ரீமந்நாராயணனைப் பூசித்துத்தான் மக்களைப் படைக்கும் திறனைப் பெற்றார். நீங்களும் அவ்வச்சுதனை ஆராதியுங்கள். இதனால் உங்களது வம்சம் பெருகும், வளர்ச்சியடையும்.” (17)</p>
<p class="Text"><span class="char-style-override-7">பராசரர் கூறுகிறார்——</span> தந்தை இவ்வாறு கட்டளையிடவே பிரசேதஸர்களான அப்பதின்மரும் கடல்நீரில் மூழ்கியிருந்து அடங்கிய மனத்தராய் தவம் செய்யத் தொடங்கினர். (18)</p>
<p class="Text">முனிவரே! அனைத்துலகிற்கும் தஞ்சம் புகும் ஒரே இடமானவரும் உலகநாயகருமாகிய ஸ்ரீமந்நாராயணனுடைய திருவடித்தாமரைகளிலேயே மனத்தைப் பதிய வைத்து பதினாயிரம் வருடங்கள் தவம் செய்து சகலாபீஷ்டங்களையும் தரும் ஸ்ரீலக்ஷ்மீ நாயகனான இறைவனைத் துதித்தனர். தன்னைத் துதித்தவர்களது அனைத்து விருப்பங்களும் நிறைவேற்றித் தருபவரன்றோ அவ்விறைவன்! (19,20)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! கடலின் நடுவில் நீரில் மூழ்கிப் பிரசேதஸர்கள் ஸ்ரீபகவானைத் துதித்தத் துதியைச் சற்று தயவுசெய்து கூறுங்கள். (21)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! முன்பொரு காலத்தில் கடலில் மூழ்கி பிரசேதஸர்கள் தன்மயமாகச் செய்த பரமபாவனமான துதியைக் கூறுகிறேன், கேளுங்கள். (22)</p>
<p class="Text"><span class="char-style-override-7">பிரசேதஸர்கள் துதிக்கிறார்கள்——</span> “எந்தவொரு இறைவனிடம் எல்லா சொற்கூட்டங்களும் சென்று நிலைபெறுமோ, (அதாவது எவர் அனைத்து வாக்கியங்களுக்கும் ஒரே நோக்கமாக இருப்பவரோ), எவர் உலகின் படைப்பிற்கும் லயத்திற்கும் காரணரோ, அந்த அகில உலகநாயகரான பரமபுருஷனுக்கு நாங்கள் வணக்கம் செலுத்துகிறோம். (23)</p>
<p class="Text">சூரியன், சந்திரன், அக்னி முதலிய ஒளிக்கூட்டங்களையும் விளங்கப்பண்ணுகிற பிரகிருதியற்ற ஜோதிமயனும், நிகரற்றவரும், சூட்சுமரூபரும், காலம், இடம் ஆகியவற்றால் அளக்க முடியாதவரும், அசையும்—அசையாததுமான ஜீவராசிகளைக் கொண்ட இவ்வுலகத்திற்குக் காரணபூதருமான ஸ்ரீமந்நாராயணனுக்கு வணக்கம். உருவமற்ற எந்த பரம்பொருளுக்குப் பகல் என்பது முதல் உருவமாயும், இரவு இரண்டாவது உருவாகவும், சந்தியை என்பது மூன்றாவது உருவமாகவும் இருக்குமோ, காலசொரூபரான அந்த பகவானை வணங்குகிறோம். (24,25)</p>
<p class="Text">எவர் அமுதமாகித் தினமும் தேவர்களாலும் பிதுர்க்களாலும் உண்ணப்படுகிறாரோ, ஓஷதிகளைக் கொண்டு எல்லாவற்றிற்கும் உயிராகவும் இருக்கின்றாரோ, அந்த சோமனான சந்திரன் திருமேனியராக விளங்கும் இறைவனுக்கு நமஸ்காரம். (26)</p>
<p class="Text">எவர் வெப்பமயமாகித் தன் கிரணங்களினால் இருளை நீக்கி, ஆகாயத்தைப் பிரகாசிக்கச் செய்து, வெம்மைக்கும் குளிருக்கும் நீருக்கும் தோற்றுவாயாக இருக்கிறாரோ, அந்தச் சூரியனின் வடிவான இறைவனுக்கு வணக்கம். (27)</p>
<p class="Text">எவர் கடினமான சொரூபமுள்ளவராக இவ்வுலகைத் தாங்கிக் கொண்டு ஓசை, தொடுதல், உருவம், ரசம், வாசனை என்கிற ஐந்து விஷயங்களுக்கும் ஆதாரமாகவும் விளங்குகிறாரோ, அந்த பூமி சொரூபரான எம்பெருமானை வணங்குகிறோம். (28)</p>
<p class="Text">எவர் அகில உலகங்களுக்கும் தோற்றுவாயான யோனி ரூபமாகவும், அனைத்து உயிர்களுக்கும் விதை ரூபமாகவும் விளங்குகிறாரோ, அந்த ஜல ஸ்வரூபரான ஸ்ரீஹரிக்கு நமஸ்காரம். (29)</p>
<p class="Text">எவர் அனைத்து தேவதைகளுக்கும் முகமாக இருந்து ஹவ்யத்தையும், பிதுர்க்களுக்கு முகமாக இருந்து கவ்யத்தையும் உண்கிறாரோ, அந்த அக்னி சொரூபரான பரமாத்மாவை வணங்குகிறோம். (30)</p>
<p class="Text">பிராணன், அபானன் என்கிற ஐந்து வாயுவாகச் சரீரங்களிலே நின்று பகல்—இரவுகளில் சுவாசம் விடுவது (மூச்சுவிடுவது) முதலிய செய்கைகளைச் செய்கிறவராகவும், ஆகாயத்தினின்றும் தோன்றியவராகவும் இருக்கிற வாயு ரூபமான அந்த பகவானை வணங்குகிறோம். (31)</p>
<p class="Text">எவர் அனைத்து பூதங்களுக்கும் இடமளித்துக் கொண்டு அனந்தமூர்த்தியாகவும், தூய்மையே வடிவாகவும் விளங்கும் அந்த ஆகாயரூபமான இறைவனுக்கு நமஸ்காரம். (32)</p>
<p class="Text">எவர் சகல இந்திரியங்களுக்கும் இருப்பிடமான சப்தம் முதலிய விஷய வடிவாக இருக்கிறாரோ, அவ்வாறான உலகத்தைத் தோற்றுவித்த ஸ்ரீகிருஷ்ணனுக்கு நமஸ்காரம். (33)</p>
<p class="Text">எவர் கெடுவதும் கெடாததுமான இந்திரிய வடிவமாகச் சப்தம் முதலிய விஷயங்களைக் கிரகித்துக் கொண்டு ஞானத்திற்கு ஆதாரமாக இருக்கிறாரோ, அந்த பெருமானுக்கு வணக்கம். (34)</p>
<p class="Text">இந்திரியங்கள் மூலம் கிரகிக்கப்பட்ட சப்தம் முதலிய விஷயங்களை ஆன்மா அறிவதற்குக் கருவியாக நிற்கும் மனம், புத்தி, சித்தம், அஹங்காரம் என்று கூறப்படுகின்ற உட்கரண சொரூபியான (அந்தகரண ரூபியான) விசுவாத்மாவான இறைவனுக்கு நமஸ்காரம். (35)</p>
<p class="Text">அளக்கவியலாதவரான எவரிடத்தில் இந்த அனைத்துப் பிரபஞ்சமும் இருக்கிறதோ, எவரிடத்திலிருந்து உண்டாயிற்றோ, எவரிடம் லயத்தை அடைகிறதோ, அந்தப் பிரகிருதி வடிவான இறைவனுக்கு வணக்கம். (36)</p>
<p class="Text">எவர் இயற்கையான பிராகிருத சத்துவம் முதலிய குணங்கள் இல்லாமல் தூய்மையானவராக இருந்தும் பிரகிருதி தொடர்புடைய சத்துவம் முதலிய குணங்கள் உள்ளவரைப் போல மயக்கத்தினால் தோன்றுகிறாரோ, அந்த ஜீவாத்ம சொரூபியான புருஷோத்தமனை வணங்குகிறோம். (37)</p>
<p class="Text">அறிவு சுருங்குவது, விரிவது என்கிற திரிதல் இல்லாதவரும், பிறப்பிறப்பற்றவரும், தூய்மையானவரும், பிரகிருதியின் குணசம்பந்தம் இல்லாதவரும், பிரகிருதி—புருஷர்களைக் காட்டிலும் மிகுந்த மேன்மை பெற்றவருமாக இருக்கின்ற அந்தப் பிரும்மஸ்வரூபத்தை வணங்குகிறேன். (38)</p>
<p class="Text">நீட்சியும் மீட்சியும், பருத்ததும் சிறுத்ததும், சிவந்ததும் கறுத்ததும் இல்லாதவரும், ஒட்டுதலும் காந்தியும் உடலும் இல்லாதவரும், எதிலும் பிடிப்பில்லாதவரும், உடலற்றவரும், ஜீவனிலிருந்து வேறுபட்டவராகவும், (39)</p>
<p class="Text">துன்பமற்றவராகவும், இடைவெளி இல்லாதவராகவும், சப்தம், பரிசம், ரூபம், ரசம், கந்தம் முதலிய ஐந்து தன்மாத்திரைகள் அற்றவரும், கண், காது, மூக்கு முதலானவைகளும், வாக்கு, பாணி, பாதம் முதலியனவும், அந்தகரணமும் இல்லாதவராகவும், நாமம், கோத்திரம், அன்னம், பானம் முதலியனவற்றால் உண்டாகும் சுகமும், தன்னிலும் வேறான தேஜஸும், தனக்கென ஒரு காரணம் இல்லாதவரும், அச்சம், மயக்கம், தூக்கம், மூப்பு, இறப்பு முதலிய குற்றங்களற்றவரும், ரஜோகுணரகிதரும், சப்தமற்ற, அமுதமயமான, போக்குவரத்து இல்லாத வேறொன்றினால் மறைக்கப்படாததாக, முன்னும் பின்னும் நடத்தல் இல்லாததாகவும், பரமேசுவரன் என்கிற தன்மையுள்ளதாய் சகல மங்கல குணங்களுடையதாய் அனைத்திற்கும் ஆதாரமாய், ஆனால் தனக்கோர் ஆதாரமில்லாததாய், வாக்குக்கும் மனதிற்கும் எட்டாததாய் கண்களுக்குப் புலப்படாதததாய் இவ்வாறு அனைத்துவிதங்களிலும் மேலானதாய், அடையப்படுவதில் மேலானதாக விளங்கும் அந்த ஸ்ரீமந்நாராயணனுடைய திருமேனியை வணங்குகிறோம்.” (40—43)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரசேதஸர்கள் ஸ்ரீமந்நாராயணனைத் துதித்துக் கொண்டு ஸ்ரீமந்நாராயணனிடமே மனதை நிலைநிறுத்தியவர்களாக பெருங்கடல் நீரில் நின்று கொண்டு பதினாயிரம் வருடகாலம் தவம் செய்தார்கள். (44)</p>
<p class="Text">அப்பொழுது ஷட்குண ஐசுவரிய சம்பன்னரான ஸ்ரீஹரி அவர்களிடத்தில் கருணை கொண்டு அந்த கடல்நீரில் அவர்களின் எதிரே தோன்றினார். அன்றலர்ந்த கருநெய்தல் இதழைப் போல நீலநிறம் கொண்டு பிரகாசிக்கும் திவ்விய தேகத்துடனும், கிரீடம், மகரகுண்டலம் முதலிய திவ்விய ஆபரணங்களுடனும், சங்கம், சக்கரம் முதலிய திவ்விய ஆயுதங்களுடனும் பட்சிராஜனான கருடனது திருத்தோளில் ஏறிக்கொண்டு அருள் தர வந்த அந்த ஸ்ரீமந்நாராயணனைக் கண்களாரக் கண்டு சேவித்து, பக்தி எனப்பட்ட பாரம் தாங்காது தலைகுனிந்து வணங்கி நமஸ்கரித்து இரு கைகளையும் உச்சிக்கு மேல் தூக்கி நின்றார்கள். (45,46)</p>
<p class="Text">அனந்தரான பகவான் அவர்களைக் கருணை ததும்பும் கண்களால் கண்டு “உங்களது தவத்தால் மகிழ்ந்த நான் உங்களுக்கு வரமருள வந்துள்ளேன். நீங்கள் விரும்பிய வரத்தைக் கேளுங்கள்” என்று கூறினார். (47)</p>
<p class="Text">அதைக் கேட்டுப் பிரசேதஸர்கள் திரும்பவும் ஸ்ரீஹரியை வணங்கி தந்தையின் வாக்குப்படி மக்களைப் பெருக்க, எங்களுக்குத் திறலுண்டாகும்படிக் கிருபை செய்ய வேண்டுமென வேண்டினார்கள். (48)</p>
<p class="Text">தேவதேவரான பகவானும் அவர்கள் வேண்டிய வரத்தைத் தந்தருளி அப்பொழுதே மறைந்தருளினார். பிரசேதஸர்களும் நீரிலிருந்து வெளிவந்து தங்கள் இடம் சென்று சேர்ந்தனர். (49)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-15">பதினைந்தாவது அத்தியாயம் — பிரசேதஸர்கள்—மாரிஷா திருமணம், தக்ஷனது எட்டு பெண்களின் வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> அந்தப் பிரசேதஸர்கள் கடலில் மூழ்கித் தவம் செய்து கொண்டிருக்கையில் அவர்களுடைய தந்தையான பிராசீனபர்ஹிஸ் நாரத முனிவருடைய உபதேசம் பெற்று, அரசைத் துறந்து யோகநிஷ்டையில் அமர்ந்தார். அதனால் மக்கள் அராஜகமாகிப் பயிர்த்தொழிலைக் கைவிட்டனர். ஆகையால் பூமியிலே முளைத்த மரங்களில் கிளைகள் அதிகமாகிப் பூமியையும் ஆகாயத்தையும் மூடிக் கொண்டன. (1)</p>
<p class="Text">ஆகவே, காற்று வீசாமல் போனது. இவ்வாறு மரங்களெல்லாம் மிகவும் உயரமாக வளர்ந்து ஆகாயத்தையும் அளாவியிருந்ததால் பதினாயிரம் வருட காலம் காற்று வீச இடமில்லாமல் இருந்தது. அதனால் மக்கள் அசைவற்றிருந்தனர். (2)</p>
<p class="Text">பின் பிரசேதஸர்கள் கடல் நீரினின்றும் வெளியே வந்து மரங்கள் உலகில் வெட்டவெளி இல்லாமல் வளர்ந்து மூடிக் கொண்டதால், மக்கள் வெகுவாக அழிந்தது கண்டு கோபமுற்று தங்களுடைய முகங்களிலிருந்து காற்றையும் தீயையும் உண்டாக்கினார்கள். அந்தப் பெருங்காற்று மரங்களையெல்லாம் வேரோடு வீழ்த்தி வற்ற (உலர)ச் செய்தன. காலாக்னிக்குச் சமமான அப்பெருந்தீ அவைகளை எரிக்க, மரக்கூட்டங்கள் ஒரே காலத்தில் அழியத் தலைப்பட்டன. (3,4)</p>
<p class="Text">இவ்வாறு மரங்கள் ஆங்காங்கு ஒன்றிரண்டே மிகுந்து மற்றவையெல்லாம் அழிவதைக் கண்டு ஓஷதிகளுக்கதிபதியான சந்திரன் பிரசேதஸர்களிடம் வந்து கூறலானார்—— “அரசகுமாரர்களே! கோபத்தை விடுத்து நான் சொல்வதைச் சற்று கேளுங்கள். மரங்களுக்கும் உங்களுக்கும் நடுவில் சந்தி செய்து நட்புறவை உண்டாக்குகிறேன். (5,6)</p>
<p class="Text">மரங்களுக்கெல்லாம் மகளான மாரிஷை என்கிற கன்னிகையை இனி வரப்போகிற காரியத்தை உத்தேசித்து நான் எனது அமுதமயமான கிரணங்களினால் வளர்த்தியிருக்கிறேன். (7)</p>
<p class="Text">உலகமே மயங்கும் ரூப—லாவண்ய—சௌந்தர்யம் மிகுந்த இரத்தினம்போல் காந்திமிக்க அந்தப் பெண்ணை உங்களுக்குத் திருமணம் செய்து வைக்கிறேன். நிச்சயமாக அவள் உங்கள் வம்சத்தைப் பெருக்குவாள். (8)</p>
<p class="Text">என்னுடைய தேஜஸின் பாதியினாலும், உங்களுடைய தேஜஸின் பாதியினாலும் இக்கன்னிகையின் இடத்தில் மிகுந்த பேரறிஞனான தக்ஷன் என்கிற பிரஜாபதி தோன்றப் போகிறான். அவன் அக்னிக்குச் சமானமான தேஜஸ் உள்ளவனாகப் பிரஜைகளை நன்கு பெருக்குவான். (9,10)</p>
<p class="Text">முன்பொரு காலத்தில் வேத சாஸ்திரங்களை நன்கு கற்றறிந்தவராக ‘கண்டு’ என்கிற மகரிஷி கோமதி நதியின் ரமணீயமான கரையில் அமர்ந்து கடுந்தவம் இயற்றினார். (11)</p>
<p class="Text">இந்திரன் அவரது தவத்திற்கு இடையூறு செய்ய எண்ணி, ‘பிரம்லோசை’ என்கிற அழகிய அப்சரசை அனுப்பினான். அந்தப் பொற்கொடியும் அந்த மகரிஷியின் ஆசிரமத்திற்கு வந்தாள். அம்மகரிஷியும் அவளது மனதைக் கவரும் லாவண்ய விலாசங்களினால் மனம் ஈர்க்கப்பட்டு, மனம் கலங்கி, அவளுடன் கூடி மந்தரமலையின் சாரலில் நூறு வருட காலம் பகலிரவு அறியாமல் களித்திருந்தார். (12,13)</p>
<p class="Text">இவ்வாறிருக்கையில் ஒரு நாள் அந்த அப்சரப் பெண் ‘கண்டு’ மகரிஷியிடம் “பிராம்மணோத்தமரே! நான் இன்று அமர உலகம் செல்ல விரும்புகிறேன். தாங்கள் மகிழ்ச்சியுடன் எனக்கு விடை கொடுங்கள்” என்றாள். (14)</p>
<p class="Text">இவ்வாறு அவள் கூறவே, அவளிடம் காதல் கொண்டிருக்கும் ‘கண்டு’ மகரிஷி “இன்னும் சிறிது காலம் இருந்து போகலாமே?” என்று கூறினார். (15)</p>
<p class="Text">முனிவர் இவ்வாறு கூறவே, அத்தெய்வப் பெண்மணி மகாத்மாவான அந்த ‘கண்டு’ முனிவருடன் மேலும் நூறு வருடகாலம் தங்கியிருந்து, அவரது விருப்பப்படி போகங்களில் ஈடுபட்டுத் திருப்தியைத் தந்தாள். (16)</p>
<p class="Text">மறுபடியும் அவள் சுவர்க்கம் போக விரும்பி உத்தரவு கேட்டபோதும் “இன்னும் சிறிது காலம் இரு” என்று பதிலளித்தார். (17)</p>
<p class="Text">மறுபடியும் நூறு வருட காலத்திற்கு மேல் அப்பெண்மணி அங்கு தங்கியிருந்து பின் ஒருநாள் அன்போடு புன்னகை பூத்து அவரிடம், “முனிவரே! இனியாகிலும் நான் அமரலோகம் போக உத்தரவு கொடுங்கள்” என்றாள். (18)</p>
<p class="Text">அதைக் கேட்ட அம்முனிவர் காமத்திற்கு ஆட்பட்டவராய் அந்தத் தடங்கண்ணியைக் கெட்டியாகக் கட்டிக் கொண்டு, “அழகிய புருவமுடையவளே! இன்னும் ஒரு கணநேரம் இங்கே தங்கியிரு. நீ சென்றால் வெகுகாலம் திரும்பிவர மாட்டாயன்றோ! ஆகவே, ஒரு கணநேரம் இங்கு இரு” என்று வேண்டிக் கொண்டார். (19)</p>
<p class="Text">அதற்கு அப்பெண்ணழகி ‘முனிவர் சபித்துவிடுவாரோ’ என்கிற பயத்தினால் மேலும் இருநூறு வருடங்களுக்குச் சற்று குறைவான காலம் வரை அவரோடு கூடியிருந்தாள். (20)</p>
<p class="Text">பெரியோரே! இவ்வாறு அந்த பெண்ணழகி எப்பொழுதெல்லாம் தேவருலகு செல்ல உத்தரவு கேட்டாலும், அப்பொழுதெல்லாம் ‘கண்டு’ மகரிஷி “இன்னும் சில நாட்கள் இருந்துவிட்டுச் செல்” என்று பதிலளித்தார். (21)</p>
<p class="Text">முனிவர் இவ்வாறு கூறவே, அவருடைய அரவணைப்பினாலும், ‘சாபம் தந்துவிடுவாரோ’ என்கிற பயத்தினாலும், தாட்சணியத்தினாலும் மறுமொழி கூறப் பயப்பட்டு மேலும் சிறிதுகாலம் அங்கேயே தங்கினாள். (22)</p>
<p class="Text">அம்மகரிஷியும் மதனபரவசராய் நாளுக்கு நாள் மோகம் அதிகமாக ஆசையின் மேன்மையினாலே அந்தப் பெண்ணைக் கூடித் தன் விருப்பப்படி போகங்களை அனுபவித்துக் கொண்டிருந்தார். (23)</p>
<p class="Text">இவ்வாறிருக்கையில் அம்முனிவர் ஒரு நாள் சீக்கிரமாக எழுந்திருந்து ஆசிரமத்தை விடுத்து வெளியே போகவே, அவரைக் கண்டு அப்பெண்மணி, “முனிவரே! இப்பொழுது நீங்கள் எங்கே போகிறீர்கள்?” என்று கேட்டாள். (24)</p>
<p class="Text">அவள் இவ்வாறு கேட்கவே, “சுந்தரீ! மாலைநேரம் வந்துவிட்டதே, சந்தியாவந்தனம் செய்யவேண்டாமா? அதற்காகத்தான் செல்கிறேன். செய்யாவிடில் நித்தியம் செய்யப்படவேண்டிய நித்திய கர்மானுஷ்டானம் வீணாக ஆகிவிடுமே!” என்று அம்மகரிஷி பதிலுரைத்தார். (25)</p>
<p class="Text">அப்பொழுது அழகிய உதடுடைய அப்பெண்மணி சற்றே புன்முறுவல் பூத்தவண்ணம் கூறலானாள்—— “அனைத்து கர்மங்களையும் அறிந்த முனிவரே! அந்தணரே! பல வருடங்கள் கழித்து இன்றுதான் தங்களுக்கு தினம் அஸ்தமித்ததோ? இதைக் கேட்டு யாருக்குத்தான் வியப்பு தோன்றாது, கூறுங்கள்.” (26,27)</p>
<p class="Text"><span class="char-style-override-7">முனிவர் கேட்கிறார்——</span> “நல்லவளே! நீ இன்று காலைதானே இந்த அழகிய நதியின் கரைக்கு வந்தாய். (எனக்கு நன்கு ஞாபகம் இருக்கிறது.) நீ இன்றுதான் எனது ஆசிரமத்திற்கு வந்தாய். (28)</p>
<p class="Text">இப்பொழுது தினம் முடிந்து சந்தியாகாலம் வந்துவிட்டது. அப்படியிருக்க, நீ ஏன் ஏளனம் செய்கிறாய்? உண்மையைக் கூறு.” (29)</p>
<p class="Text"><span class="char-style-override-7">பிரம்லோசை கூறுகிறாள்——</span> “பிராம்மணரே! ‘இன்று காலைதான் நான் வந்தேன்’ என்று நீங்கள் கூறியது முற்றிலும் சரியே. இதில் பொய்யில்லை. ஆனால், இதற்குள் நூற்றுக்கணக்கான வருடங்கள் ஓடிவிட்டனவே.” (30)</p>
<p class="Text"><span class="char-style-override-7">சோமன் (சந்திரன்) கூறுகிறார்——</span> அப்பொழுது அந்தப் பிராம்மணர் அழகிய கண்களுடைய அந்த அப்சரசைப் பார்த்து பயந்தபடியே, “பயந்தவளே! உன்னோடு கூடி நான் எவ்வளவு காலம் போகித்திருந்தேன். சரியாகச் சொல்” என்று கேட்டார். (31)</p>
<p class="Text">(அவ்வாறு அம்முனிவர் கேட்கவே) <span class="char-style-override-7">பிரம்லோசை கூறுகிறாள்——</span> “நான் வந்து இதுவரை தொள்ளாயிரத்தேழு வருடம் ஆறு மாதம் மூன்று நாட்கள் கழிந்தன.” (32)</p>
<p class="Text"><span class="char-style-override-7">அதைக் கேட்ட ரிஷி அத்தெய்வ அப்சரசைப் பார்த்துக் கூறுகிறார்——</span> “அடி பயந்த சுபாவமுள்ளவளே! நீ சரியாகத்தான் கூறுகிறாயா? அல்லது என்னைக் கேலி செய்கிறாயா? நல்லவளே! நான் இவ்விடத்தில் உன்னோடு கூடியிருந்தது ஒரே ஒரு நாள்தான் என்று எனக்குத் தோன்றுகிறது.” (33)</p>
<p class="Text">(இவ்வாறு முனிவர் கூறக் கேட்ட) <span class="char-style-override-7">பிரம்லோசை கூறுகிறாள்——</span> “அந்தணரே! தங்களிடம் நான் எவ்வாறு பொய்யுரைக்க முடியும்? தாங்களோ அறநெறியைக் கைப்பிடித்து நிற்பவர். அவ்வாறிருக்க நான் எப்படி பொய் சொல்ல முடியும்?” (34)</p>
<p class="Text"><span class="char-style-override-7">சோமன் கூறுகிறார்——</span> “அரசகுமாரர்களே! இவள் இவ்வாறு உண்மையைக் கூறவே, அதைக் கேட்ட முனிவர் தன்னைத்தானே நிந்தித்துக் கொண்டார்.” (35)</p>
<p class="Text"><span class="char-style-override-7">முனிவர் கூறுகிறார்——</span> “அந்தோ! என் தவம் நஷ்டமாயிற்றே. என்ன செய்வேன்? பிரும்மவித்துக்களுக்கான பிராம்மணர்களுக்கு மூலதனமான வேதாத்யயனமும் வீணாயிற்றே. என் புத்தியும் இவ்வாறு கொள்ளை போனதே. என்னை வஞ்சிப்பதற்காகவே எவனோ இப்பெண்ணைப் படைத்து என்னிடம் அனுப்பியிருக்கிறான். (36)</p>
<p class="Text">பசி, தாகம், சோகம், மோகம், மூப்பு, மரணம் என்கிற ஆறு ஊர்மிகள் என்று சொல்லப்பட்ட, இந்த ஆறு விசாரங்களுமில்லாத நிர்மலமாயிருக்கிற பரப்பிரும்மத்தை அறியும் பொருட்டு மனவடக்கம் செய்ய நோன்பு பூண்டிருந்த எனதறிவை மழுங்க வைத்து, என்னை யோக நிலையினின்றும் நழுவினவனாகச் செய்த காமம் என்கிற மகாபூதத்தை எரிக்கவேண்டும். (37)</p>
<p class="Text">சாந்திராயணாதி விரதங்களும் வேதாத்யயனமும் மற்றும் மோட்சத்திற்குக் காரணமான புண்ணியங்களும் நரகத்திற்கு வாயிலான தீயவர் இணக்கத்தினாலே பாழாக்கப்பட்டனவே.” (38)</p>
<p class="Text">இவ்வாறு அறநெறிகள் அறிந்த அந்த ‘கண்டு’ முனிவர் தன்னைத்தானே பலவாறாக நிந்தித்துக் கொண்டு அங்கு அமர்ந்திருந்த அந்த அப்சரப் பெண்ணிடம் கூறினார். (39)</p>
<p class="Text">“அடிப்பாவி! இனி நீ உன்னிஷ்டப்படி எங்கு வேண்டுமானாலும் செல்லலாம். நீ உன் நடை—உடை—பாவனையினால் என் மனதைக் கலக்கி, இந்திரனது காரியத்தை முடித்துக் கொண்டாய். (40)</p>
<p class="Text">இவ்வாறான உன்னை எனது சினத்தீயினால் நீறாகச் செய்யவேண்டும். ஆனால், நான் அவ்வாறு செய்யவில்லை. ஏன் தெரியுமா? ‘நல்லோர்கள் இணக்கம் அவர்களோடு ஏழடி நடந்ததனாலேயே உண்டாகிறது’ என்பது அறநெறி. ஆனால், நானோ இத்தனை நாள் உன்னோடு வாசம் செய்துள்ளேன். (41)</p>
<p class="Text">நான் உன்னைக் கோபிக்க, உன் மேல் குற்றம் கூறுவதற்கில்லை. முழுக் குற்றமும் என் மேல்தான். நான்தானே புலன்களை அடக்காமல் மோகத்திற்காட்பட்டேன். (42)</p>
<p class="Text">இந்திரனுக்கு அவன் விரும்பியதுபோல எனது தவத்தைக் கெடுக்கவல்ல உன்னுடைய மகாமோகத்திற்கு இருப்பிடமான மாயையைத்தான் நிந்திக்க வேண்டும்.” (43)</p>
<p class="Text"><span class="char-style-override-7">சோமன் கூறுகிறார்——</span> இவ்வாறு அந்த முனிவர் கடூரமான சுடுசொற்களைக் கூறியபோது, அந்த அப்சரப் பெண் பயத்தால் கலங்கிய மனத்தினளாய் வியர்த்து நடுநடுங்கி நின்றாள். (44)</p>
<p class="Text">வியர்த்து மயிர்ச்சிலிர்த்து நடுங்கிக் கொடிபோல் நிற்கும் அந்த அப்சரப் பெண்ணைப் பார்த்துக் கோபம் மிகுந்தெழ அம்முனிவர், “அடீ! நீ நகர்ந்து போ! நகர்ந்து போ!” என்று அதட்டினார். (45)</p>
<p class="Text">இவ்வாறு அம்முனிவர் கூறவே, அந்தப் பிரம்லோசை என்கிற அப்சரப்பெண் அந்த ஆசிரமத்தை விட்டுப் புறப்பட்டு விண்வெளியில் செல்லும்போது தன்னுடலில் தோன்றிய வியர்வையைத் தருக்களின் தளிர் இலைகளினால் துடைத்தாள். (46)</p>
<p class="Text">அப்பெண் மரங்களின் புதிய சிவந்த இலைகளினால் தனது உடலில் தோன்றிய வியர்வையைத் துடைத்து மரங்களின் மேல் போட்டுவிட்டு ஒரு மரத்திலிருந்து மற்றொரு மரமாகத் தாண்டிப் போனாள். (47)</p>
<p class="Text">அப்பொழுது அம்மகரிஷியினாலே பிரம்லோசையினிடத்தில் உண்டான கர்ப்பமானது அவளுடைய மயிர்க்கால்களிலிருந்து வியர்வையாக வெளிவந்தது. (48)</p>
<p class="Text">அந்த வியர்வையாக வந்த கர்ப்பத்தை மரங்கள் ஏற்றன. பின்பு, அவ்வியர்வையை எல்லாம் வாயு ஒன்றாகச் சேர்த்தான். நான் என் நிலவொளியால் அவற்றை வளர்த்து வந்தேன். இதனால் அக்கர்ப்பம் நாளுக்கு நாள் வளர்ந்து வர, அதிலிருந்து ஓர் அழகிய பெண் உதித்தாள். (49)</p>
<p class="Text">அவள் ‘மாரிஷை’ என்கிற பெயருடையவளாக வளர்ந்து வருகிறாள். இந்த மரங்கள் இக்கன்னிகையை உங்களுக்குத் திருமணம் முடித்து வைக்கும். ஆகவே, நீங்கள் கோபத்தை விடுத்து அமைதி கொள்ளுங்கள். (50)</p>
<p class="Text">இந்த மாரிஷை என்கிற பெண், கண்டு மகரிஷி பிரம்லோசையிடம் விட்ட வீரியத்தினாலே மரங்களிலே ஒட்டி, வாயுவும் நானும் உதவி செய்ய வளர்ந்ததனாலே, ‘கண்டு’ முனிவருக்கும் மரங்களுக்கும் வாயுவிற்கும் எனக்கும் பிரம்லோசைக்கும் மகளாவாள். (51)</p>
<p class="Text">அரசகுமாரர்களே! இதன்பின் ‘கண்டு’ மகரிஷி தன் தவம் குறைந்ததை நினைத்து வருந்தி, ஸ்ரீமந்நாராயணனுக்குப் பிரியமான வாசஸ்தலமான புருஷோத்தம க்ஷேத்திரம் என்கிற இடத்திற்குச் சென்று அங்கே ஒரே மனதுடையவராய், உயரத் தூக்கிய கைகளுடன், மகாநிஷ்டையிலிருந்து அடக்கப்பட்ட சித்தனாய் ‘பிரும்மபாரம்’ என்கிற துதியை ஜபம் செய்து கொண்டு ஸ்ரீமந்நாராயணனை ஆராதனை செய்தார். (52,53)</p>
<p class="Text">(இவ்வாறு சோமனான சந்திரன் கூறியதைக் கேட்டு) பிரசேதஸர்கள் கூறுகிறார்கள்— மகாத்மாவே! கண்டு மகரிஷி ஸ்ரீமந்நாராயணன் மகிழும்படிச் செய்த அந்தப் பிரும்மபாரம் என்கிற உயர்ந்த துதியைக் கேட்க விரும்புகிறோம், தயவு செய்யவேண்டும். (54)</p>
<p class="Text"><span class="char-style-override-7">சோமனான சந்திரன் கூறுகிறார்——</span> (ஹே அரசகுமாரர்களே! அந்த மந்திரம் இதுதான்) “ஸ்ரீவிஷ்ணு பகவான் அந்தமில்லாததும், கடக்கமுடியாததும், காமம், கோபம், மோகம், மாத்ஸர்யம் முதலிய திமிங்கிலங்களாலே பயங்கரமானதுமான சம்சார சாகரத்தின் எல்லையைக் கடப்பதற்கு ஒரு தெப்பமாவார். அதைக் கடத்தல் மிகவும் அரிது. அவர் ஆகாயம் முதலிய பஞ்சமகாபூதங்களைக் காட்டிலும் மேலானவர். அதாவது முடிவற்றவர். ஆகவே, அவரே சத்திய சொரூபன். தவம் செய்வோர்களினாலேயே மட்டும் அடையத்தக்கவர். உபதேச பரம்பரையினாலேயே அடையத் தகுந்தவர். ஏனெனில், அவர் அனாத்மாவான பிரபஞ்சத்தைக் காட்டிலும் மேலானவர். புலன்களுக்கு அகப்படாதவர். ஏனெனில், புலன்கள் அழியும் தன்மையன. இவரோ அழிவற்றவர். பக்தர்களைக் காத்தருளி, அவர்கள் விருப்பத்தைப் பூர்த்தி செய்து வைப்பவர். (55)</p>
<p class="Text">ஐம்பெரும் பூதங்களுக்கும் காரணர். சப்தம், ஸ்பரிசம், ரூபம், ரசம், கந்தம் என்கிற ஐந்து தன்மாத்திரைகளுக்கும் காரணமான தாமச அஹங்காரம், அதனுக்கும் காரணமான மஹத் தத்துவம், அதற்கும் காரணமான பிரதானம், அதற்கும் காரணமானவர். இவ்வாறு அனைத்து கர்மங்கள், அதனைச் செய்யும் கர்த்தா முதலியவற்றுடன் கூடிய காரியரூபமான அனைத்துப் பிரபஞ்சங்களையும் பரிபாலிப்பவர். (56)</p>
<p class="Text">பிரும்மமே அனைத்திற்கும் தலைவர். அவரே அனைத்து ஜீவராசிகளின் திருவுருவாக விளங்குபவர். அவரே அனைத்து மக்களையும் காத்தருள்பவர், அழிவற்றவர். அந்தப் பிரும்மம் அழிவற்றது, பிறப்பற்றது, குறைதல், வளர்தல் முதலிய தோஷங்களற்றது. அவர்தான் பரப்பிரும்மமான ஸ்ரீவிஷ்ணு. (57)</p>
<p class="Text">அந்தப் பரப்பிரும்மமே பக்தர்களைக் காத்தருளும் பொருட்டு இந்த புருஷோத்தம க்ஷேத்திரத்திலே அனைத்து கல்யாண குணங்களும் பூரணமாய் விளங்கும்படி இங்கு ‘புருஷோத்தமன்’ என்கிற திருமூர்த்தியாய் விளங்குகிறார். ஆகையால் அவரைச் சேவித்துச் சிந்தித்துச் சரணமடைந்த எளியேனிடத்தில் நற்செயல்களுக்கு ஊறுவிளைவிக்கக் கூடிய பாசம், பற்று, துவேசம், கோபம், மோகம் முதலிய தீயகுணங்கள் அடங்கிப் போகக் கடவன” என்று துதித்தார். (58)</p>
<p class="Text">இந்த ‘பிரும்மபாரம்’ என்கிற உயர்ந்த ஸ்தோத்திரத்தை ஜபம் செய்து, ஸ்ரீகேசவனை ஆராதித்து, ‘கண்டு’ என்கிற அந்த உயர்ந்த மகரிஷி சித்தி பெற்று பரமபதத்தை அடைந்தார்! (59)</p>
<p class="Text">எவன் இத்துதியைத் தினந்தோறும் படிக்கிறானோ அல்லது கேட்கிறானோ, அவன் காமம் முதலிய அனைத்து தோஷங்களிலிருந்தும் விடுதலை பெற்று, தான் விரும்பியதைப் பெறுவான். இனி மாரிஷை என்கிற அந்த கன்னிகையினுடைய முற்பிறவியைப் பற்றிக் கூறுகிறேன். இதைக் கேட்பதனால் உங்களுக்கு மேலான பயன் உண்டாகும். (அதாவது, நீங்கள் மக்களைப் பெருக்குவது என்கிற பயனைப் பெறுவீர்கள்.) (60)</p>
<p class="Text">மரங்களின் புத்திரியாகிய இந்த மாரிஷை என்கிற பெண் முற்பிறவியில் ஓர் அரசனுக்கு மனைவியாக (மகாராணியாக) இருந்தாள். புத்திரனற்ற இவள் தன் இளமைப்பருவத்திலேயே கணவனை இழந்து விதவையானாள். தனது பக்திபாவத்தினால் ஸ்ரீவிஷ்ணு பகவானை மகிழ்வுறச் செய்தாள். (61)</p>
<p class="Text">இவளுடைய ஆராதனைக்கு மகிழ்ந்த ஸ்ரீமந்நாராயணன் அவள் எதிரிலே தோன்றி, ‘நல்லாளே! விரும்பிய வரத்தைக் கேள்’ என்றருளிச் செய்தார். அப்பொழுது அவள் தன் விருப்பத்தை இவ்வாறு கூறினாள். (62)</p>
<p class="Text">‘இறைவா! இளமையிலேயே வைதவியத்தையேற்று (கைம்பெண்ணாகி) புத்திரச் செல்வமின்றி இவ்வாறான வீணான வாழ்க்கையோடு இருக்கிறேன். நான் பாக்கியமற்றவள். (63)</p>
<p class="Text">ஆகையால், தங்கள் கருணையால் இனிவரும் பிறவிகளில் எனக்கு எல்லோராலும் கொண்டாடத்தக்க கணவன்மார்களும், நான்முகனுக்குச் சமமான புத்திரனும் உண்டாக வேண்டும். மேலும் அதோக்ஷஜரே! நான் தங்கள் திருவருளினால் நற்குலத்தில் நல்லொழுக்கம் உடையவளாய், என்றும் இளமையுடன், சத்தியம், செயல்முறையில் நல்ல தேர்ச்சி, செயலூக்கம், மாறுபாடில்லாமல் பேசும் திறன், சத்துவகுணம், பெரியோர்களிடத்தில் பணிவு, செய்நன்றி மறவாமை முதலிய நற்குணங்களுடன் அழகில் நிகரற்றவளாக, அனைவருக்கும் பிரியத்தை வளர்ப்பவளாக, தாய்க்கருவில் பிறக்காதவளாக நான் பிறக்க வேண்டும்.’ (64—66)</p>
<p class="Text"><span class="char-style-override-7">சந்திரன் (சோமன்) கூறுகிறார்——</span> இவ்வாறு அவள் வேண்டவே, அடியார்கள் வேண்டும் வரம் அளிப்பவரும், பரமேசனும், தேவர்கட்கும் தேவரான அந்த ஹ்ருஷீகேசன் வணங்கிய சென்னியளாய் விளங்கும் அப்பெண்மணியைத் தன் கரகமலங்களினால் எடுத்துக் கூறலானார். (67)</p>
<p class="Text"><span class="char-style-override-7">பகவான் கூறுகிறார்——</span> “பெண்ணே! உனக்கு மற்றொரு பிறவியில் நல்ல புகழும், பராக்கிரமமும் மிகுந்த கர்மவீரர்களாகப் பத்து கணவன்மார்கள் உண்டாவார்கள். அப்பொழுது உனக்குப் பிரஜாபதியான பிரும்மாவிற்குச் சமமான ஒரு பிள்ளை பிறப்பான். அவன் பெருந்திறலுடையவனாக, பலபராக்கிரமமுடையவனாக இருப்பான். (68,69)</p>
<p class="Text">மேலும் அவன், மூவுலகும் நிறையும்படியான புத்திர பாக்கியத்தை உடையவனாக, அநேக நூறு வம்சங்களுக்கு மூலபுருஷனாகவும் இருப்பான். நீயும் அதிமனோகரமான ரூபலாவண்யாதி சற்குணங்களுடையவளாக, பதிவிரதையாக, அனைத்து மக்களையும் தன் நற்குணங்களால் ஆனந்திக்கும்படிச் செய்பவளாக, தாயின் கருவில் தோன்றாதவளாகப் பிறக்கக் கடவாய்.” (70,71)</p>
<p class="Text">அரசகுமாரர்களே! நெடுங்கண்ணியான அப்பெண்ணிடம் இவ்வாறு கூறிய பகவான் அங்கேயே மறைந்தருளினார். இவ்விதம் ஸ்ரீமந்நாராயணனுடைய கருணையினாலே விருப்பமான வரங்களைப் பெற்று, அந்த அரசகுமாரி இப்போது மாரிஷையாகப் பிறந்து உங்களது பத்தினியாக விளங்குவாள். (72)</p>
<p class="Text"><span class="char-style-override-7">பராசர மகரிஷி கூறுகிறார்——</span> இவ்வாறு சந்திரன் கூறவே, பிரசேதஸர்கள் தங்கள் கோபத்தை விடுத்து அமைதியடைந்தனர். மரங்கள் அந்த கன்னிகையான மாரிஷையைக் கன்னிகாதானம் செய்துதர, அவளை மனைவியாகப் பெற்று மகிழ்ந்தார்கள். பின்பு அந்த பத்து பிரசேதஸர்களும் அந்தப் பெண்ணிடம் மகானுபாவனான தக்ஷப் பிரஜாபதியைத் தோற்றுவித்தனர். இவனே முன்பு பிரும்மாவினுடைய வலதுகால் கட்டைவிரலிலிருந்து தோன்றியவன் ஆவான். (73,74)</p>
<p class="Text">அறிஞரே! அந்த தக்ஷப் பிரஜாபதி மக்களைப் படைக்கவும், அவ்வாறு படைத்தவைகளைப் பெருக்கவும் நினைத்து அசைவன—அசையாதன, இரண்டு கால்கள், நான்கு கால்கள் கொண்ட பிராணி வர்க்கங்களைப் படைத்துப் பிரும்மதேவரின் கட்டளையைப் பரிபாலனம் செய்தான். (75,76)</p>
<p class="Text">தக்ஷப் பிரஜாபதி முதலில் மனதிலிருந்து படைக்கத் தொடங்கி ஐம்பது பெண்களைப் படைத்தான். அவர்களில் பத்து பெண்களைத் தர்மனுக்கும், பதின்மூன்று பெண்களை கசியபருக்கும் மணம் முடித்தான். (77)</p>
<p class="Text">மேலும் சுழலும் காலத்தின் நியதிக்கேற்ப அசுவினி முதலிய இருபத்தேழு பெண்களைச் சந்திரனுக்குத் திருமணம் செய்தளித்தான். அப்பெண்கள் வாயிலாக தேவர்கள், தைத்யர்கள், நாகர்கள், பசுக்கள், பக்ஷிகள், கந்தர்வர்கள், அப்சரசுக்கள் மற்றும் தானவர்கள் முதலியோர் தோன்றினர். மைத்திரேயரே! தக்ஷப்பிரஜாபதியின் காலத்திலிருந்துதான் ஆண்—பெண் உடலுறவு கொண்டு அதன் மூலம் மக்கட்பேறு என்பது ஆரம்பமாயிற்று. (78,79)</p>
<p class="Text">அதற்கு முன்பெல்லாம் தவம் மிகுந்த சான்றோர்கள், சித்தபுருஷர்கள் ஆகியவர்களது தவத்தின் வலிமையால் அவர்களது நினைப்பிலிருந்து, பார்ப்பதிலிருந்து, தொடுவதிலிருந்து மக்கள் படைப்பு தோன்றியது. (80)</p>
<p class="Text"><span class="char-style-override-7">மைத்திரேயர் கேட்கிறார்——</span> மகாமுனிவரே! தக்ஷப்பிரஜாபதி பிரும்மதேவரின் வலதுகால் கட்டைவிரலிலிருந்து தோன்றியவன் என்றுதான் நான் இதற்கு முன் கேட்டிருக்கிறேன். அவ்வாறிருக்க, இப்பொழுது நீங்கள் கூறியதுபோல் அதே தக்ஷப்பிரஜாபதி பிரசேதஸர்களுக்குப் பிள்ளையாக எவ்வாறு ஆனான்? (81)</p>
<p class="Text">பிராம்மணரே! மேலும் ஒரு சந்தேகம் என் இதயத்திலுள்ளது. அது என்னவெனில் சந்திரனுக்குப் பெண்வயிற்றுப் பேரனான தக்ஷன் எவ்வாறு சந்திரனுக்கு மாமனார் ஆனார்? என்பதேயாகும். (82)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஜீவராசிகளின் தோற்றமும் மறைதலும் என்றும் ஆற்றுவெள்ளம் போல ஓடிக் கொண்டுதான் இருக்கின்றன. இது பற்றி மகரிஷிகளுக்கும் மற்றும் தெய்வீகப்பார்வை உடைய சான்றோர்களுக்கும் எவ்வித மயக்கமும் கிடையாது. ஐயம் தோன்றுவதில்லை. (83)</p>
<p class="Text">முனிவரே! இந்த தக்ஷன் முதலியவர்கள் ஒவ்வொரு யுகத்திலும் தோன்றுவார்கள். பின் லயமடைவார்கள். இதில் அறிஞர்களுக்கு எவ்வித ஐயப்பாடுமில்லை. (84)</p>
<p class="Text">அந்தணரே! முன் காலத்தில் வயதைப் பற்றிப் பெரியவன், சிறியவன் என்கிற ஏற்பாடுகள் இல்லை. அப்பொழுதெல்லாம் தவத்தைப் பற்றியும், ஞானத்தைப் பற்றியும்தான் மூத்தவர்கள், இளையவர்கள் என்கிற பாகுபாடுகள் இருந்தன. (85)</p>
<p class="Text"><span class="char-style-override-7">மைத்திரேயர் கேட்கிறார்——</span> பிராம்மணரே! தேவர்கள், தானவர்கள், கந்தர்வர்கள், சர்ப்பங்கள், அரக்கர்கள் ஆகியவர்களது தோற்றத்தைப் பற்றி விரிவாகக் கூற வேண்டுகிறேன். (86)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! பிரும்மதேவர் தக்ஷனிடம் ‘நீ மக்களைப் படைப்பாயாக!’ என்று கட்டளையிட்டபின் தக்ஷப்பிரஜாபதி எவ்வாறு அனைத்துவிதமான ஜீவராசிகளையும் படைத்தான்? என்பதைப் பற்றிக் கூறுகிறேன், கவனமாகக் கேளுங்கள். (87)</p>
<p class="Text">அப்பொழுது தக்ஷன் ரிஷிகள், கந்தர்வர்கள், அசுரர்கள், சர்ப்பங்கள் ஆகியனவற்றை முதலில் மனதினாலேயே படைத்தான். (88)</p>
<p class="Text">இவ்வாறு படைக்கும்போது அவ்வாறு படைக்கப்பட்ட ஜீவராசிகள் பெருக்கமடையாததைக் கண்டு திரும்பவும் மக்களைச் சிருஷ்டிக்க எண்ணி, ஆண்—பெண் உடலுறவினால் மக்களைப் படைக்கத் திருவுள்ளம் பற்றி வீரணப் பிரஜாபதியின் மகளான அசிக்னியைத் திருமணம் செய்து கொண்டான். அவள் சிறந்த தவம் செய்தவள். உலகத்தைத் தாங்கும் திறன் படைத்தவள். (89,90)</p>
<p class="Text">அதன்பின் வீரியம் மிகுந்த தக்ஷப் பிரஜாபதி படைத்தலைப் பெருக்க எண்ணி, வீரணப் பிரஜாபதியின் மகளான அசிக்னியிடம் ஐயாயிரம் பிள்ளைகளைத் தோற்றுவித்தான். அவ்வாறு இருக்கும்பொழுது அந்த ஐயாயிரம் பேரும் பிரஜைகளை விருத்தி செய்வதில் ஊக்கத்துடன் இருப்பது கண்ட நாரதர், அவர்களிடம் சென்று இவ்வாறு இனிமையாகப் பேசலானார். (91,92)</p>
<p class="Text"><span class="char-style-override-7">நாரதர் கூறுகிறார்——</span> “ஹர்யாசுவர்களே! நீங்கள் மிகுந்த வலிமை பெற்றவர்கள். மக்களைப் படைக்க நீங்கள் முதலில் ஒரு காரியத்தைச் செய்யவேண்டும். அது என்ன தெரியுமா? (93)</p>
<p class="Text">நீங்கள் இன்னும் அறியாதவர்களாகவே இருக்கிறீர்கள். ஏன் தெரியுமா? நீங்கள் இதே பூமியின் மத்திய பாகம், மேலுள்ள பாகம், கீழுள்ள பாகம் என்பதைச் சிறிதாவது அறிவீர்களா? நீங்கள் இளையவர்களாக இருப்பதால் அதை அறியமாட்டீர்கள். அவ்வாறிருக்க மக்களை எப்படித்தான் படைப்பீர்கள்? (94)</p>
<p class="Text">தடையின்றி எங்கும் செல்ல வலிமை பெற்ற நீங்கள் பூமியின் உயரம், கீழ்பாகம், மேற்பாகம், அதன் பக்கவாட்டின் அளவு இவற்றை ஏன் இன்னும் அறியாமல் இருக்கிறீர்கள்? பூமியின் முடிவுதான் உங்களுக்குத் தெரியுமா? (95)</p>
<p class="Text">நாரதர் இவ்வாறு கூறக் கேட்ட அவர்கள் பூமியின் அளவை அறிந்து வருகிறோம் என்று கூறி நாற்றிசைகளிலும் சென்று அளக்க முற்பட்டனர். ஆனால், இதுவரையிலும் திரும்பி வரவில்லை. கடலுக்குச் சென்று கலந்த நதிகள் திரும்ப வருமா என்ன? (96)</p>
<p class="Text">இவ்வாறு சென்ற ஹர்யாசுவர்கள் திரும்பி வராதது கண்ட தக்ஷப்பிரஜாபதி வைருணியிடம் (அசிக்னி) மேலும் (சபலாசுவர்கள் என்றழைக்கப்படும்) ஓராயிரம் புத்திரர்களைப் படைத்தான். (97)</p>
<p class="Text">சபலாசுவர்கள் பிரஜைகளைப் படைக்க விருப்பம் கொண்டிருந்த போதிலும் பிராம்மணரே! அவர்களிடமும் நாரதர் முன்புபோலவே கூறினார். அப்பொழுது அவர்கள் அனைவரும் ஒருவருக்கொருவர் இவ்வாறு பேசிக் கொள்ளலாயினர்—— “மகாமுனிவரான நாரத மகரிஷி சரியாகத்தான் கூறுகிறார். நாமும் நமது சகோதரர்கள் சென்ற வழியில்தான் செல்ல வேண்டும். இதில் ஏதும் ஐயமேயில்லை. (98,99)</p>
<p class="Text">இவ்வாறு பேசிக் கொண்ட சபலாசுவர்கள் தங்களது சகோதரர்களான ஹரியாசுவர்கள் சென்ற வழியிலேயே சென்று பூமியின் அளவை அறிந்து வந்து பின்பு மக்களை உண்டுபண்ணுவோம் என்று நினைத்து முதலில் போன வழியிலேயே சென்று கடலில் போய்க் கலந்த நதிகளைப் போல் இதுவரை திரும்பி வராது போனார்கள். (100)</p>
<p class="Text">அந்தணரே! அதுமுதற்கொண்டு வெளிதேசம் சென்ற சகோதரனைத் தேடிக் கொண்டு ஒருவன் சென்றால் அவன் திரும்ப மாட்டான். ஆகையால், அறிவாளியாயிருப்பவன் அவ்வாறு செய்யக் கூடாது. (101)</p>
<p class="Text">இதன்பின் பெரியோனான தக்ஷப்பிரஜாபதி தன் மக்கள் சபலாசுவரர்களும் சென்றுவிட்டதைக் கண்டு நாரதர் மேல் பெருத்த கோபம் கொண்டான். அது மட்டிலுமின்றி நாரதருக்குச் சாபமும் தரத் துடித்தான். “நீ எங்கும் நிலைபெறாமல் திரிந்து கொண்டிருப்பவனாக ஆவாய்” என்று சாபமளித்தான். (102)</p>
<p class="Text">மைத்திரேயரே! திரும்பவும் பிரஜைகளைப் படைக்க நினைத்த தக்ஷன் வைருணியிடம் அறுபது பெண் மக்களைப் பெற்றான் என்பதை நாங்கள் முன்பே கேள்விப்பட்டிருக்கிறோம். (103)</p>
<p class="Text">அவ்வறுபது பெண்களில் தரும தேவதைக்குப் பத்து பேரையும், கசியபருக்கு பதின்மூன்று பெண்களையும், சந்திரனுக்கு இருபத்தேழு பெண்களையும், அரிஷ்டநேமிக்கு இரு பெண்களையும் திருமணம் செய்து கொடுத்தான். (104)</p>
<p class="Text">மேலும் பகுபுத்திரன் என்பவனுக்கு இரண்டு பெண்களையும், அங்கீரசுக்கு இரண்டு பெண்களையும், கிருசாசுவனுக்கு இரண்டு பேரையும் திருமணம் செய்தளித்தான். இப்பொழுது அவர்களது பெயரைச் சொல்கிறேன், கேளுங்கள். (105)</p>
<p class="Text">அருந்ததி, வசு, யாமி, லம்பா, பானு, மருத்வதீ, சங்கல்பா, முகூர்த்தா, சாத்யா, விசுவா என்ற பத்து பெண்களும் தர்மதேவதையின் பத்தினிகள். இப்பொழுது அவர்களது புத்திரர்களின் விவரணத்தைக் கேளுங்கள். விசுவாவின் புத்திரர்கள் விசுவே தேவர்கள். சாத்யாவிடம் சாத்தியர்கள். (106,107)</p>
<p class="Text">மருத்வதியிடத்தில் மருத்வந்தர்கள், வசுவிடம் வசுக்கள், பானுவிடம் பானுக்கள், முகூர்த்தா என்பவளிடம் முகூர்த்தாபிமானியான முகூர்த்தர்களையும், லம்பையிடம் சுகோஷனையும், யாமியிடத்தில் நாகவீதி என்கிற திவ்வியமார்க்க அபிமானி தேவதையையும், அருந்ததியிடம் பூமியைச் சேர்ந்த அனைத்து வஸ்துக்களையும், சங்கல்பை என்கிறவளிடத்தில் அனைத்தையும் பற்றின சங்கல்பன் என்பவனையும் படைத்தான். (108,109)</p>
<p class="Text">அவர்களுள் அளவுகடந்த பலமும், தேஜஸும் உடையவர்களாய் விளங்கும் அக்னி முதலான எட்டு வசுக்களுடைய வம்சத்தை விளக்கமாகக் கூறுகிறேன். (110)</p>
<p class="Text">அவர்களுடைய பெயர்கள்—— ஆபஸ், துருவன், சோமன், தருமன், அனிலன், அனலன், பிரத்யூஷன், பிரபாஸன் என்கிற வசுக்கள் எட்டு பேர்கள். (111)</p>
<p class="Text">ஆபஸின் புத்திரர்கள் வைதண்டன், சிரமன், சாந்தன், த்வனி என்னும் நால்வர். துருவனுக்கு அகில உலகங்களையும் சம்கரிக்கும் பகவான் காலன் பிறந்தான். (112)</p>
<p class="Text">சோமனுக்கு ‘உர்சஸ்’ என்கிற மகன் தோன்றினான். அவனால்தான் அனைத்து மக்களுக்கும் உர்சஸ் என்கிற ஒருவித ஒளி உண்டாகிறது. தருமனுக்கு மனோஹரை என்பவளிடத்தில் திரவிணன், உதவஹன், ஹவ்யவாஹன், சிசிரன், பிராணன், வருணன் என்கிற புத்திரர்கள் தோன்றினார்கள். அனிலனின் பத்தினி சிவை என்பவள். இவளிடத்தில் மநோஜவன், அவிக்ஞாதகதி என்கிற இரண்டு புத்திரர்கள் பிறந்தார்கள். அனலனுக்கு நாணற்புதரிலே குமாரன் என்று அழைக்கப்படுகின்ற ‘சுப்பிரமணியன்’ தோன்றினார். (113—115)</p>
<p class="Text">சாகன், விசாகன் மற்றும் நைகமேயன் என்கிற மூவரும் அவரது இளைய சகோதரர்கள். இந்த சுப்பிரமணியன் கிருத்திகைகளின் தாய்ப்பாலை உண்டதால் அவர்களுக்குப் பிள்ளையாகி ‘கார்த்திகேயன்’ என்றழைக்கப்பட்டான். (116)</p>
<p class="Text">பிரத்யூஷனுக்குத் தேவலர் என்கிற மகரிஷி பிறந்தார். தேவலருக்குப் பொறுமை மிக்கவர்களாய் சிறந்த புத்திசாலிகளாய் இரண்டு புத்திரர்கள் பிறந்தார்கள். அவர்களில் ஒருவன் பிரஹஸ்பதி. (117)</p>
<p class="Text">அந்த பிருஹஸ்பதிக்குச் சகோதரியான ஒரு பெண்பிள்ளை யோகசித்தி கொண்டவளாய் பிரும்மசரிய விரதத்தோடு உலகமெங்கும் ஒழிவின்றிச் சுற்றித் திரிந்து வந்தாள். பின்பு அவள் வசுக்களில் எட்டாவது வசுவான பிரபாஸனுக்கு மனைவியாகி விசுவகர்மாவைப் பெற்றெடுத்தாள். அவன் வியக்கத்தக்க அநேக சிற்ப கர்மங்களை அறிந்தவனாக, தேவதைகளுக்குத் தச்சனாக, அனைத்து சிற்பிகளுக்குள்ளும் சிறந்தவனாக, அநேக திவ்யாபரணங்களைச் செய்பவனாக விளங்கினான். (118—120)</p>
<p class="Text">இவன்தான் தேவர்களின் அனைத்து விமானங்களையும் படைத்தவன். இந்தச் சிறந்த சிற்பியின் படைப்புகளான சிற்ப சாஸ்திரத்தினை அறிந்துதான் பூவுலகிலுள்ள மக்கள் வேலை செய்து பிழைக்கிறார்கள். (121)</p>
<p class="Text">அந்த விசுவகர்மாவிற்கு நான்கு புத்திரர்கள் பிறந்தார்கள். அவர்களது பெயர்களைக் கேள். அவர்கள் அஜைகபாதன், அஹிர்புத்ன்யன், துவஷ்டா, பரமவீர்யம் கொண்ட ருத்ரன் என்பவர்கள். இவர்களில் துவஷ்டாவிற்கு பெருந்தவசியான விசுவரூபன் என்பவன் பிறந்தான். (122)</p>
<p class="Text">முனிவரே! மகாபுத்திசாலியான ருத்ரனுடைய அம்சமாய் ஹரன், திரயம்பகன், பகுரூபன், அபராஜிதன், விருஷாகபி, சம்பு, கபர்த்தீ, ரைவதன், மிருகவியாதன், சர்வர், கபாலீ என்கிற பதினோர் பேர் பிறந்து ருத்ரர்கள் என்கிற பெயரையடைந்து மூவுலக அதிபதிகளாய் விளங்குகிறார்கள். இவ்வாறு இவர்களிடமிருந்து அளவற்ற ஒளிபடைத்த நூறு பிள்ளைகள் தோன்றினார்கள். (123—125)</p>
<p class="Text">இனி கசியபருடைய மனைவிகளின் பெயர்களைக் கூறுகிறேன், கேளுங்கள். அவர்கள் முறையே அதிதி, திதி, தனு, அரிஷ்டா, சுரஸா, சுஷா, சுரபி, வினதை, தாம்ரா, குரோதவசு, இரா, கத்ரு மற்றும் முனி என்பவர்கள் ஆவார்கள். தர்மமறிந்தவரே! இனி அவர்களது பிள்ளைகளைப் பற்றிய விவரத்தைக் கேளுங்கள். (126,127)</p>
<p class="Text">முன்பொரு சமயம் சாட்சுஷ மன்வந்தரத்தில் துஷிதன் என்கிற பெயருடைய பன்னிரண்டு தேவகணங்கள் இருந்தனர். பெரும் புகழ் படைத்த அந்த தேவதைகள் சாட்சுஷ மன்வந்தரத்திற்குப் பின் வைவஸ்வத மன்வந்தரம் பிறந்தபோது அவர்கள் ஒவ்வொருவரும் இவ்வாறு பேசிக் கொண்டார்கள். (128,129)</p>
<p class="Text">“தேவர்களே! வாருங்கள். நாம் அனைவரும் அதிதிதேவியின் கருவறையில் நுழைந்து இந்த வைவஸ்வத மன்வந்தரத்தில் பிறப்போமாக. இதனால் நமக்குப் பல நன்மைகள் ஏற்படும்.” (130)</p>
<p class="Text">சாட்சுஷ மன்வந்தரத்தில் இவ்வாறு தீர்மானித்த அவர்கள் மரீசியின் மகனான கசியபருடைய பத்தினியும் தக்ஷனது மகளுமான அதிதியின் கருவறையில் தோன்றினார்கள். (131)</p>
<p class="Text">அவர்கள் இந்திரன், விஷ்ணு, அர்யமா, தாதா, துவஷ்டா, பூஷா, விவஸ்வான், சவிதா, மித்ரன், வருணன், அம்சு, பகன் என்கிற பன்னிரண்டு ஆதித்யர்கள் என்றழைக்கப்பட்டனர். இவர்கள் மிகவும் ஒளிபடைத்தவர்கள். (132,133)</p>
<p class="Text">இவ்வாறு சாட்சுஷ மன்வந்தரத்தில் துஷிதர் என்றழைக்கப்பட்ட தேவதைகள் வைவஸ்வத மன்வந்தரத்தில் ஆதித்தியர்கள் என்றழைக்கப்பட்டனர். (134)</p>
<p class="Text">இதற்கு முன் சோமனது (சந்திரனது) பத்தினிகள் இருபத்தேழு பேர்கள் என்று சொன்னேன் அல்லவா! அவர்கள் அனைவரும் நட்சத்திரங்கள். அந்தந்த நட்சத்திரங்களின் பெயரே கொண்டவர்கள். (135)</p>
<p class="Text">மிகுந்த ஒளிபடைத்த அவர்களிடமிருந்து மிகுந்த காந்தியுள்ள பேரறிவாளர்களாக அநேக புத்திரர்கள் தோன்றினார்கள். அரிஷ்டநேமியின் பத்தினியிடத்தில் பதினாறு பிள்ளைகள் பிறந்தார்கள். (136)</p>
<p class="Text">மிகுந்த புத்திமானான பகு புத்திரனின் மனைவிகளான இருவரிடத்திலும், காற்று, வெய்யில், மழை, துர்பிக்ஷம் இவற்றிற்குக் காரணங்களாக கலந்த வர்ணமும், சிவந்த நிறமும், மஞ்சள் வர்ணமும், கருத்த நிறமும் ஆன நான்கு மின்னல்கள் தோன்றின. அங்கீரசுக்கு பிரும்மரிஷிகள் துதிக்கத்தக்க மேன்மையுடைய பிரத்யங்கிரஸ் என்கிற மந்திரங்கள் உதித்தன. தேவரிஷியான கிருசாசுவனுக்கு சாஸ்திரங்களின் அபிமானி தேவதையான தேவப்பிரஹரணன் என்கிற தேவகணம் மக்களாகப் பிறந்தனர். ஆயிரம் யுகங்கள் கழிந்ததும் இவர்களே திரும்பவும் பிறப்பார்கள். (137,138)</p>
<p class="Text">அன்பனே! இந்த முப்பத்து முக்கோடி தேவர்களும் தங்கள் விருப்பப்படி பிறவி எடுப்பவர்கள். (அதாவது 8 வசுக்கள், 12 ஆதித்தியர்கள், 11 ருத்ரர்கள், பிரஜாபதி, வஷட்காரம் ஆக 33 பேர்கள்.) இவ்வுலகில் இவர்களுடைய பிறப்பும் நிரோதமும் எப்பொழுதும் நடந்து கொண்டே இருக்கும் என்று கூறப்படுகிறது. (139)</p>
<p class="Text">மைத்திரேயரே! எவ்வாறு சூரியன் தினந்தோறும் உதயமாகி அஸ்தமிக்கிறாரோ, அதுபோலவே இந்த தேவர்களும் ஒவ்வொரு யுகத்திலும் பிறந்து கொண்டே இருப்பார்கள். (140)</p>
<p class="Text">திதிக்கு காசியபரிடத்தில் வெல்வதற்கரிய பலம் பொருந்திய இரண்யகசிபு, இரண்யாட்சன் என்ற பெயர் கொண்ட இரண்டு பிள்ளைகளும், சிம்ஹிகை என்கிற கன்னிகையும் பிறந்தார்கள். சிம்ஹிகையை விப்ரசித்தி என்கிற அசுரன் மணந்தான். இரண்யகசிபுவிற்கு அனுஹ்லாதன், ஹ்லாதன், பரமதார்மிகனும் புத்திமானுமான பிரஹ்லாதன், ஸம்ஹ்லாதன் என்கிற நான்கு புத்திரர்கள் பிறந்தனர். இவர்கள் தைத்ய குலத்தை நன்கு பெருகச் செய்தனர். (141—143)</p>
<p class="Text">பெரியவரே! இவர்களில் பிரகலாதன் புலனடக்கம் கொண்டவனாக, எங்கும் எதிலும் ஒரே சமநோக்குடையவனாக, மகாபாகவதனாக, ஸ்ரீமந்நாராயணனிடத்தில் பரமபக்தியுடையவனாக இருந்தான். இவன்தான் ஸ்ரீமந்நாராயணனின் பரமபக்தியைப் பற்றிய வர்ணனையைச் செய்தவன். (144)</p>
<p class="Text">எந்த பிரகலாதனை தைத்ய மன்னனான இரண்யகசிபுவால் கொளுத்தப்பட்ட ஒளிர்விடும் அக்னி, அவனது உடல் முழுவதும் பரவி நின்ற போதிலும், அவனது இதயகமலத்தில் ஸ்ரீமந்நாராயணன் விளங்கி வந்ததால் எரிக்க முடியவில்லையோ, (145)</p>
<p class="Text">எந்த புத்திமானான பிரகலாதனைப் பாசங்களால் கட்டிக் கடலில் வீசியும், அவன் நீர் அலைகளால் இங்குமங்கும் அசைந்தபோது அனைத்துலகங்களும் இங்குமங்குமாக ஊஞ்சலாடியதோ, பூமண்டலமே நடுங்கியதோ, (146)</p>
<p class="Text">எந்த மகாத்மாவின் உடல் மலைபோல கடினமானதோ, எங்கும் பகவானையே காண்கின்ற தன்மையினால் மலைபோல் கடினமான ஆயுதங்களை அவ்வசுர ராஜன் பிரயோகித்தும் இவனது உடலைச் சிதறடிக்க முடியவில்லையோ, (147)</p>
<p class="Text">இரண்யகசிபுவால் ஏவப்பட்ட விஷ சுவாலை கக்குகின்ற சர்ப்பங்கள் எந்த பிரகலாதனுக்கு முடிவை ஏற்படுத்த முடியவில்லையோ, (148)</p>
<p class="Text">எந்த மகாபாகவதன் ஸ்ரீமந்நாராயணனது நினைப்பு என்கிற கவசம் அணிந்திருந்ததனால் பகவானான புருஷோத்தமனை நினைந்திருந்ததனால் கற்களால் அடிக்கப்பட்டு மலைகளால் அமிழ்த்தப்பட்ட போதிலும் மரணமடையவில்லையோ, (149)</p>
<p class="Text">இரண்யகசிபு சுவர்க்கமான மிகவுயரிய இடத்திலிருந்து கீழே தள்ளியபோது மகாபுத்திசாலியான எந்த பிரகலாதனைப் பூமிபிராட்டி நடுவில் சென்று தன் மடியில் ஏந்தினாளோ, (150)</p>
<p class="Text">தைத்ய மன்னனான இரண்யகசிபுவினால் ஏவப்பட்ட அனைத்தையும் வற்றடிக்கச் செய்யும் சம்கோஷகம் என்கிற வாயு ஸ்ரீமதுசூதனனான ஸ்ரீமந்நாராயணனையே சித்தத்தில் குடியாகக் கொண்ட எந்த பிரகலாதனது உடலில் பட்டு அடங்கிப் போயிற்றோ, பிரகலாதனைக் கொல்ல எந்த திக் கஜங்கள் இரண்யகசிபுவினால் ஏவப்பட்டு, பிரகலாதனுடைய மார்பில் பட்டு அவற்றின் தந்தங்கள் முறிந்தனவோ, அவைகளின் மதமும் குறைந்ததோ, (151,152)</p>
<p class="Text">தைத்ய மன்னனது புரோகிதர்களால் ஏவப்பட்ட கிருத்தியைகள் கோவிந்தனையே மனதில் அனவரதமும் சிந்தித்திருக்கும் எந்த பிரகலாதனது மரணத்தைச் செய்யாது பயனற்றதாகியதோ, (153)</p>
<p class="Text">மகாமாயாவியான சம்பரன் என்கிற அசுரன் அப்புண்ணிய புருஷன் மேல் ஏவிய மாயைகளெல்லாம் ஸ்ரீமந்நாராயணனது திருக்கரத்திலிருந்து ஏவப்பட்ட சக்கராயுதத்தினால் சாம்பலாகியதோ, (154)</p>
<p class="Text">அசுர வேந்தனான இரண்யகசிபுவின் சமையற்காரர்களால் ‘ஹாலஹாலம்’ என்கிற பெரும் விஷத்துடன் கலந்து வைக்கப்பட்ட உணவு, பொறாமை இல்லாதவனும் விகாரமற்றவனுமான அம்மகாபாகவதனது திருவயிற்றில் ஜீரணமாகிவிட்டதோ, (155)</p>
<p class="Text">அனைத்து ஜீவராசிகளிடமும் சமமான அன்பு கொண்டவனும், அனைத்து ஜீவராசிகளையும் தன் நண்பனாகக் கொண்டவனும், (156)</p>
<p class="Text">தன்னுடலைப் போலவும், தன் பிள்ளைகளைப் போலவும் சகல பிராணிகளையும் லாலனை செய்துவரும் பரம தர்மாத்மாவான, மகாபுருஷனான சத்தியம் முதலிய நற்குணங்களுக்கெல்லாம் இருப்பிடமாய் விளங்கும் அந்த மகானுபாவனான பிரகலாதன் உலகிலே ஞானம், அனுஷ்டானம், ஆசாரம் நிறைந்த சான்றோர்களுக்கெல்லாம் உபமானமாக இருந்தான். (157)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-16">பதினாறாவது அத்தியாயம் — நரசிம்ம அவதாரத்தைப் பற்றிய கேள்வி</p>
<p class="Text"><span class="char-style-override-7">மைத்திரேயர் கேட்கிறார்——</span> மனு வம்சத்தில் பிறந்த உத்தானபாதன், துருவன் முதலிய பேரரசர்களுடைய சரித்திரங்களையும், ஆதியந்தமில்லாத அனாதிபுருஷனான ஸ்ரீமந்நாராயணனே ஜகத் காரணமான பரப்பிரும்மம் என்பதையும் தாங்கள் கூறக் கேட்டறிந்தேன். (1)</p>
<p class="Text">ஆனால், அசுரசிரேஷ்டனான பிரகலாதன் என்கிற பக்தனை அக்னியும் ஆயுதங்களும் கொளுத்த முடியாமல் போயினவென்றும், கயிறால் கட்டப்பட்டவனாகக் கடலில் தள்ளப்பட்ட அந்த மகாத்மா அசைந்தபோது பூமண்டலமே நடுங்கியது என்றும், அடக்கப்பட்ட சித்தபுருஷனான அந்த அசுரகுமாரன் பர்வதங்களினால் அமிழ்த்தப்பட்ட போதும் மரணமடையாது இருந்தான் என்றும் இப்படிப் பலவிதமாக அந்தப் பிரகலாதனுடைய பெருமையைத் தாங்கள் புகழந்தருளியதனாலே உண்மை ஞானமும் பகவத் பக்தியுமுடைய அந்த மகானது ஒப்பற்ற சரித்திரத்தைக் கேட்க மிகவும் ஆவலாக இருக்கிறேன். (2—5)</p>
<p class="Text">முனி சிரேஷ்டரே! அந்தப் பிரகலாதனோ தர்மநெறி தவறாதவன். ஏன் அப்படியிருக்க அசுரர்கள் அவனை அஸ்திர—சஸ்திரங்களினால் பீடித்தார்கள்? ஏன் பாசங்களினால் பிணித்து கடலில் தூக்கி எறிந்தார்கள்? (6)</p>
<p class="Text">ஏன் அவனைப் பருவதங்களினால் அமுக்கினார்கள்? ஏன் விஷநாகங்களால் கடிக்கச் செய்தார்கள்? ஏன் மலைமுகட்டிலிருந்து உருட்டித் தள்ளினார்கள்? ஏன் அக்னியில் தூக்கிப் போட்டார்கள்? (7)</p>
<p class="Text">ஏன் அவனைத் திக் கஜங்களைக் கொண்டு முட்டச் செய்தனர்? ஏன் சர்வகோஷதம் என்கிற வாயுவை அவன் மேல் பாய்ச்சினார்கள்? (8)</p>
<p class="Text">முனிவரே! ஏன் தைத்ய குருக்கள் அவன்மேல் கிருத்தி என்கிற அசுரமாயையை ஏவினார்கள்? ஏன் சம்பராசுரன் அவன்மேல் ஆயிரமாயிரம் மாயைகளைப் பிரயோகித்தான்? ஏன் அசுர மன்னனது சமையற்காரர்கள் அவனுக்கு ஆலகால விஷம் கலந்த உணவை அளித்தார்கள்? அவன் அந்த விஷம் கலந்த உணவை எவ்வாறு ஜீரணித்தான்? (9,10)</p>
<p class="Text">பெரியோரே! மகானுபாவனான அந்த பிரகலாதனுடைய மகிமைகளை விரிவாகக் கேட்க விரும்புகிறேன். (11)</p>
<p class="Text">அசுரர்களால் அந்தப் பிரகலாதனை வதைக்க முடியவில்லை என்பதில் எனக்கொன்றும் ஆச்சரியமாகத் தோன்றவில்லை. ஏனெனில், அவனுடைய மனது முழுக்கவும் எவ்விதக் கலக்கமும் தயக்கமுமின்றி பகவான் ஸ்ரீமந்நாராயணனது திருவடிகளிலேயே லயித்திருந்தது. அப்படிப்பட்ட பாகவதோத்தமனைத் துன்பப்படுத்த — மரணமடையச் செய்ய — வல்லான்தான் உலகில் உண்டோ? இல்லையே! (12)</p>
<p class="Text">ஆனாலும் தர்மநெறி தவறாதவனாய் ஸ்ரீமந்நாராயணனது சேவையிலேயே அன்புள்ளவனாய் அசுரகுலத்தில் பிறந்தவனாகவும் இருக்கிற அந்த பெருமனம் படைத்தவனிடத்தில் அசுரர்கள் பகைமை பாராட்டியதுதான் மிகவும் ஆச்சரியமாக இருக்கிறது. (ஏனெனில், இவ்வாறான சமத்துவ புத்தியுள்ள, அறநெறியினின்றும் பிறழாத ஒருவனிடம் இவ்வாறு எவராலும் பகைமை பாராட்ட இயலாதே.) (13)</p>
<p class="Text">அறநெறி நிற்பவனாய், பெருமனம் படைத்தவனாய், பொறாமை அற்றவனாய், பரம விஷ்ணுபக்தனாக இருக்கும் ஒருவனிடத்தில் தைத்யர்களான அசுரர்கள் எக்காரணத்தினால் பகைமை கொண்டு இவ்வளவு துன்பங்களை இழைத்தார்கள்? அதன் காரணத்தைத் தாங்கள்தான் கூறவேண்டும்? (14)</p>
<p class="Text">உலகத்திலே இவ்வளவு நற்குணமுள்ளவனாய் சாதுவாக இருக்கிறவன் வேறு குலத்தினன் ஆனாலும் அவன் பக்கலிலே எவரும் இவ்வளவு கொடுமைகளைச் செய்யமாட்டார்களே. அப்படியிருக்கத் தன் குலத்தைச் சேர்ந்த ஒருவனிடத்தில் கொடுமைகளைச் செய்ய மாட்டார்கள் என்பதில் கேட்பதற்கு என்ன இருக்கிறது? (15)</p>
<p class="Text">இவ்வாறிருக்க, பரம மங்கள குணங்கள் நிரம்பியவனும், தங்கள் குலத்திலே பிறந்தவனுமான பிரகலாதனிடம் அசுரர்கள் இப்படிப்பட்ட கொடுமைகளைச் செய்யக் காரணமென்ன? என்பதைத் தாங்கள்தான் விரிவாகச் சொல்ல வேண்டும். அந்த அசுர குலக்கொழுந்தின் சரித்திரத்தைக் கேட்க மிகுந்த ஆவலுடன் இருக்கிறேன். தயவுசெய்து கூறியருளவும் வேண்டுகிறேன். (16)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினாறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-17">பதினேழாவது அத்தியாயம் — இரண்யகசிபுவின் திக்விஜயமும், பிரகலாதனது சரித்திரமும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பரமஞானவானாகவும், பெருங்குணசீலனாகவும், பெருமனம் படைத்தவனாகவும் உள்ள அந்தப் பிரகலாதனுடைய சரித்திரத்தைக் கூறுகிறேன், மிகுந்த ஈடுபாடு கொண்டு கேட்பீராக! (1)</p>
<p class="Text">முன்பொரு காலத்தில் திதியின் புதல்வனும் மிகுந்த பராக்கிரமசாலியுமான இரண்யகசிபு என்பவன் பிரும்மதேவரால் அருளப்பட்ட வரத்தினால் கர்வம் கொண்டு மூவுலகங்களையும் தன்வசமாக்கிக் கொண்டான். (2)</p>
<p class="Text">அவ்வசுரன் இந்திரப் பதவியைத் தனதாக்கிக் கொண்டான். மேலும் சூரியன், அக்னி, வாயு, வருணன், சந்திரன், குபேரன், யமன் ஆகியவர்களின் அதிகாரங்களையும் தானே பிடுங்கிக் கொண்டான். மேலும், வேள்விகளில் அந்தந்த தேவதைகளுக்குத் தரும் அவியுணவையும் தானே ஏற்றுக் கொண்டான். (3,4)</p>
<p class="Text">முனிசிரேஷ்டரே! அவனிடம் கொண்ட பயத்தினால் தேவர்கள் சுவர்க்க உலகை விடுத்து, மனித உருதாங்கி நிலவுலகில் சஞ்சரிக்கலானார்கள். (5)</p>
<p class="Text">இவ்வாறு இரண்யகசிபு மூவுலகங்களையும் வெற்றி கொண்டு, அந்த மூவுலகச் செல்வத்தால் மிகுந்த செருக்கு கொண்டு, கந்தர்வர்கள் தன்னைத் துதிபாட, அதைக் கேட்டுக் கொண்டு தன் விருப்பம் போல் போகங்களை அனுபவித்துக் கொண்டிருந்தான். (6)</p>
<p class="Text">அச்சமயத்தில் குடிபோதையில் திளைத்திருக்கும் அம்மகானுபாவனையே சித்தர்கள், கந்தர்வர்கள், நாகர்கள் ஆகியோர் அனைவரும் உபாசித்து வந்தனர். (7)</p>
<p class="Text">அவ்வசுர மன்னன் எதிரில் சில சித்தர்கள் கோமுகம் முதலிய வாத்தியங்களை வாசித்தனர். சிலர் அவனது கீர்த்திகளைப் பற்றிப் பாடினர். சிலர் மிகவும் மகிழ்ச்சியோடு ‘ஜய ஜய’ என்று கோஷமிட்டனர். (8)</p>
<p class="Text">படிகமயமாயும், அப்ரசிலை என்கிற சலவைக்கற்களினாலும் ஆன அதிமனோகரமான உப்பரிக்கையில் வீற்றிருந்து அப்சரப்பெண்டிர் நர்த்தனமாட, மிக்க மகிழ்ச்சியோடு மத்யபானம் செய்து கொண்டிருந்தான். (9)</p>
<p class="Text">அவனுக்குப் பிரகலாதன் என்கிற மகாபாகவதன் புத்திரனாக அமைந்தான். அவன் குருவிடம் சென்று குருகுலத்தில் குழந்தை பருவத்திற்குண்டான பாடங்களைப் படிக்கலானான். (10)</p>
<p class="Text">அவ்வாறிருக்க ஒரு நாள் தர்மவானான அந்த பாலகன் குருவோடுகூடத் தன் தந்தையான அசுர வேந்தனிடம் சென்றான். அச்சமயம் அவனது தந்தை குடிபோதையில் இருந்தான். (11)</p>
<p class="Text">அப்பொழுது தன் சரணத்தில் வீழ்ந்து நமஸ்கரித்த பரமதேஜோவானான தன் புதல்வன் பிரகலாதனைத் தூக்கி வாரியெடுத்துக் கொண்டு மிக்க மகிழ்ச்சியோடு கூறலானான். (12)</p>
<p class="Text"><span class="char-style-override-7">இரண்யகசிபு கேட்கிறான்——</span> “குழந்தாய்! இத்தனை நாளாக அதிக முயற்சியோடு நீ படித்த பாடங்களில் மிகுந்த சாரமான ஒரு நல்ல வார்த்தையைக் கூறு. அதைக் கேட்க மிகவும் ஆவலாக இருக்கிறேன்.” (13)</p>
<p class="Text"><span class="char-style-override-7">பிரகலாதன் (பதில்) கூறுகிறான்——</span> “தந்தையே! நான் படித்த பாடங்களிலே என் மனதிற்குச் சாரமெனத் தோன்றிய நல்வார்த்தையை நான் தங்கள் கட்டளைப்படியே கூறுகிறேன், கவனமாகக் கேளுங்கள். (14)</p>
<p class="Text">ஆதியும் நடுவும் முடிவுமற்றவரும், பிறப்பில்லாதவரும், பெருகுதல்—குறைதலற்றவரும், நழுவுதலற்றவரும், அனைத்துக் காரணங்களுக்கும் காரணமாகவுள்ளவரும், உலகத்தின் இருப்பிற்கும் முடிவிற்கும் காரணருமான அந்த ஸ்ரீஹரி ஸ்ரீமந்நாராயணனையே நான் வணங்குகிறேன்.” (15)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரகலாதன் கூறக் கேட்ட அசுரவேந்தன் இரண்யகசிபு கோபத்தினால் கண்கள் சிவக்க, உதடுகள் துடிக்கப் பிரகலாதனது குருவைப் பார்த்து கேட்டான். (16)</p>
<p class="Text"><span class="char-style-override-7">இரண்யகசிபு கேட்கிறான்——</span> “தீயபுத்தி கொண்ட அந்தணப்பதரே! இதுவென்ன? நீ எனது கட்டளையை மீறி என்னை அவமதித்து, இக்குழந்தைக்கு எனது எதிரியின் துதியான இந்தப் பாடத்தைச் சொல்லிக் கொடுத்திருக்கிறாயே.” (17)</p>
<p class="Text"><span class="char-style-override-7">குரு (பதில்) கூறுகிறார்——</span> “அசுர வேந்தே! தாங்கள் கோபிக்க வேண்டாம். தங்களுடைய இந்தப் புத்திரன் நான் சொல்லிக் கொடுத்த பாடத்ததைச் சொல்லவில்லை.” (18)</p>
<p class="Text"><span class="char-style-override-7">இரண்யகசிபு கேட்கிறான்——</span> “குழந்தாய் பிரகலாதா! உனக்கு இந்தப் பாடத்தை யார் சொல்லிக் கொடுத்தது? கூறு. நான் இவ்வாறான பாடத்தைச் சொல்லிக் கொடுக்கவில்லை என்கிறாரே உனது குரு.” (19)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! எனது இதயகமலத்தில் வாசம் செய்யும் பகவான் ஸ்ரீவிஷ்ணுவன்றோ அனைத்துலகங்கட்கும் குருவாவார். அந்த பரமாத்மாவை விடுத்து யார், யாருக்கு எதைச் சொல்லிக் கொடுக்க முடியும்?” (20)</p>
<p class="Text"><span class="char-style-override-7">இரண்யகசிபு கேட்கிறான்——</span> “அடே முட்டாளே! துஷ்ட புத்திக்காரனே! அகில உலகநாயகனான என் எதிரில் சிறிதும் பயமின்றி எவனையோ அடிக்கடி வர்ணிக்கிறாயே — துதிக்கிறாயே — அந்த விஷ்ணு என்பவன் யாரடா?” (21)</p>
<p class="Text"><span class="char-style-override-7">பிரகலாதன் (பதில்) கூறுகிறான்——</span> “எந்த பகவானுடைய பரமார்த்த சொரூபம் இப்படிப்பட்டதென்று சொல்ல முடியாமல் யோகியர்கட்கு மட்டிலும் தியான யோகத்தில் தோன்றுவதோ, எவராலே அகில உலகங்களும் தோன்றியதோ, எவர் அகில உலக மயமாகவே இருக்கிறாரோ, அந்த பரமேசுவரன் ஸ்ரீமந்நாராயணனான ஸ்ரீமகாவிஷ்ணுவேதான்.” (22)</p>
<p class="Text"><span class="char-style-override-7">இரண்யகசிபு கேட்கிறான்——</span> “மூடனே! மூவுலக மன்னனாக நான் இருக்க வேறு எவனைப் பரமேசுவரன் என்று கூற முடியும்? நீ யமன் வாயில் விழுவதற்கு விரும்பியே இவ்வாறு என் முன்னே அன்னியனைப் பலவாறாகத் துதிக்கிறாய்.” (23)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! பரப்பிரும்மமான அந்த ஸ்ரீமகாவிஷ்ணுவே எனக்கு மட்டுமன்று, அனைத்துலக மக்களுக்கும், ஏன் தங்களுக்கும்கூட அவரே நிலையில் நிறுத்துபவர், படைத்தவர், அவரேதான் பரமனும்கூட. வீணாக ஏன் கோபம் கொள்கிறீர்கள்? கோபத்தை விடுத்து அமைதி கொள்ளுங்கள்.” (24)</p>
<p class="Text"><span class="char-style-override-7">இரண்யகசிபு கேட்கிறான்——</span> “எந்தப் பாவி இந்தத் தீயபுத்தி கொண்ட பாலகனது மனதில் புகுந்திருக்கிறான்? எதனால் பீடிக்கப்பட்டு இப்பாலகன் இவ்வாறான மங்களமற்ற சொல்லைக் கூறுகிறான்.” (25)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! அந்த ஸ்ரீவிஷ்ணு பகவான் எனது இதயத்தில் மட்டுமன்று, அகில உலகினரின் மனதிலும் வீற்றிருக்கிறார். எங்கும் தடையின்றிச் செல்லும் அந்த ஸ்ரீவிஷ்ணு பகவான் என்னையும், தங்களையும், மற்றுமுள்ள அனைத்து ஜீவராசிகளையும் தங்கள் தங்கள் காரியங்களில் ஈடுபடுத்துகின்றார்.” (26)</p>
<p class="Text"><span class="char-style-override-7">இரண்யகசிபு கேட்கிறான்——</span> “இந்தப் பாவியை இங்கிருந்து வெளியேற்றி குருவின் வீட்டிற்குக் கொண்டு சென்று அங்கு நன்கு சிட்சிக்க (கற்பிக்க)ச் சொல்லுங்கள். எவனோ ஒரு தீயவழிச் செல்பவன்தான் இவனுக்கு என் எதிரியைப் பற்றித் துதிக்கும்படிச் சொல்லித் தந்திருக்கிறான்.” (27)</p>
<p class="Text"><span class="char-style-override-7">பராசரர் கூறுகிறார்——</span> அசுர மன்னன் இவ்வாறு கூறவே அசுரர்கள் அந்தப் பிரகலாதனைக் குருவின் வீட்டிற்கு அழைத்துச் சென்றனர். பிரகலாதனும் பகலிரவு பாராமல் குருவிற்குப் பணிவிடை செய்து கொண்டு பாடங்களைக் கற்று வந்தான். (28)</p>
<p class="Text">சிறிது காலம் கழிந்தபின் அசுர மன்னன் பிரகலாதனை அழைத்து “குழந்தாய்! இன்று எனக்கு ஏதாவதொரு கதையைச் சொல், கேட்கலாம்” என்றான். (29)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! எவரிடமிருந்து மூலப்பிரகிருதியும், ஸமஷ்டி ஸ்வரூபரான ஜீவாத்மாவும், அசையும்—அசையாததுமான இந்த சகல பிரபஞ்சமும் தோன்றியதோ, அவ்வாறான சகலத்திற்கும் காரணபூதரான ஸ்ரீவிஷ்ணுவான ஸ்ரீமந்நாராயணன் நமக்கு அனைத்து நலன்களையும் அருளட்டுமே.” (30)</p>
<p class="Text"><span class="char-style-override-7">இரண்யகசிபு கேட்கிறான்——</span> “அடே! இவன் மிகவும் கெட்டவன். இவனை வதையுங்கள். இவன் உயிருடனிருந்து என்ன பிரயோஜனம்? ஏனெனில், இவன் நம் குலத்திற்கே கோடாலிக்காம்பாய் வந்திருக்கிறான். இவன் நம் எதிரியை அல்லவா துதித்துப் போற்றுகிறான். இவன் நம் குலத்திற்கே கொள்ளிக்கட்டையாக இருக்கிறான்.” (31)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அசுர மன்னன் கூறவே ஆயிரமாயிரம் அசுரர்கள் ஒன்றுகூடி பெருத்த அஸ்திர—சஸ்திரங்களை எடுத்துக் கொண்டு பிரகலாதனைக் கொல்வதற்கு ஆயத்தமானார்கள். (32)</p>
<p class="Text"><span class="char-style-override-7">பிரகலாதன் கூறுகிறான்——</span> “ஏ அசுரர்களே! ஸ்ரீமந்நாராயணன் அனைத்து அஸ்திர சஸ்திரங்களிலும், உங்களிடத்திலும், என்னிடத்திலும், மற்றும் அனைத்து இடங்களிலும் வியாபித்து நிற்கிறார். இது முற்றிலும் உண்மையே. ஆகவே, இந்த அஸ்திரசஸ்திரங்கள் என்னையொன்றும் செய்யாது.” (33)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட அவ்வசுரர்கள் அனைவரும் ஒன்றுசேர்ந்து, தடி, கத்தி, சக்கரம், சூலம் முதலிய பற்பல ஆயுதங்களைக் கொண்டு பிரகலாதனைத் தாக்கினார்கள். ஆனால், பிரகலாதனுக்கு அவை எந்தவித வேதனையையும் தரவில்லை. அவன் முன்னிலும் அதிகப் பொலிவோடு விளங்கினான்! (34)</p>
<p class="Text"><span class="char-style-override-7">இரண்யகசிபு சொல்கிறான்——</span> “அடே! தீயபுத்தி கொண்டவனே! இனி நீ என் பகைவனைத் துதிப்பதை விட்டுவிடு. நான் உனக்கு உயிர்ப்பிச்சை அளிக்கிறேன், செல். உன் முட்டாள்தனத்தை விடு. நல்ல வழியில் செல், போ.” (35)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! எவரைச் சிந்தித்த மாத்திரத்திலேயே பிறப்பு, இறப்பு, மூப்பு முதலிய சகல பயங்களும் ஓடிப் போகுமோ, அந்த இறைவனான அனந்தன் என் இதயத்தில் ஒளிவிட்டுப் பிரகாசித்துக் கொண்டிருக்கும்போது, எனக்குப் பயம் எங்கே இருக்கிறது? அவரன்றோ அனைத்து பயங்களையும் போக்கடிப்பவர்.” (36)</p>
<p class="Text"><span class="char-style-override-7">இரண்யகசிபு கூறுகிறான்——</span> “சர்ப்பங்களே! தீயபுத்தியுள்ள இந்தச் சிறுவனை நீங்கள் அனைவரும் விஷச் சுவாலை கக்குகின்ற உங்கள் பற்களால் கடித்து, இவனை இல்லாமல் செய்யுங்கள்.” (37)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அசுரவேந்தன் கட்டளையிடவே, மிகவும் கொடிய விஷநாகங்களான தக்ஷகன் முதலிய சர்ப்பங்கள் அனைத்தும் ஒன்றுசேர்ந்து பிரகலாதனது உடலைக் கடித்தன. அவன் ஸ்ரீகிருஷ்ண பகவானிடம் சித்தத்தைத் திடமாக நிறுத்தி வைத்திருப்பதனாலேயே ஆனந்த வெள்ளத்தில் மூழ்கித் திளைத்து, அப்பேரரவங்களாலே கடிக்கப்பட்டிருந்தும் தமது உடலையே மறந்திருந்தான். (38,39)</p>
<p class="Text"><span class="char-style-override-7">சர்ப்பங்கள் கூறின——</span> “ஹே அசுரவேந்தே! இதோ பாருங்கள். எங்களது பற்களெல்லாம் ஒடிந்தன. எங்கள் தலையிலிருந்தும் நாகமணிகள் சிதறின; பணாமுடிகள் எல்லாம் வலிக்கலாயின; இதயங்கள் நடுங்குகின்றன. இது மட்டிலுமின்றி அந்தப் பாலகனுடைய உடல்தோலில் சிறிதுகூடக் காயம் ஏற்படவில்லை. ஆகவே, இப்பொழுது வேறு ஏதாகிலும் வேலையிருந்தால் அதைத் தெரிவியுங்கள்.” (40)</p>
<p class="Text"><span class="char-style-override-7">இரண்யகசிபு கூறுகிறான்——</span> “திக்கஜங்களே! நீங்கள் எல்லோரும் ஒன்றுசேர்ந்து அதிக கடினமாயும் கூர்மையாகவும் உள்ள உங்கள் தந்தங்களினால் என் எதிரிபக்கலிலே நின்று என்னிடமிருந்து வேறுபட்டிருக்கிற இந்தத் தீயமனம் கொண்ட சிறுவனைப் பாய்ந்து குத்திக் கொல்லுங்கள். அரணிக்கட்டையிலே தோன்றிய தீ, தான் பிறந்த அதே அரணிக்கட்டையை எரிப்பது போலே அசுரகுலத்திலேயே பிறந்து அதையே அழிப்பவனாகிறான் இச்சிறுவன்.” (41)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட திக்கஜங்கள் மலைபோல் பெருத்த கடினமான தங்கள் உடலால் அச்சிறுவனைப் பூமியில் தள்ளித் தங்கள் கூரிய தந்தங்களினால் குத்தின. (42)</p>
<p class="Text">ஆனால், ஸ்ரீகோவிந்தனது திருவடித்தாமரைகளையே தனது மனதில் என்றும் இருத்தி வைத்திருக்கும் அந்தப் பாலகனுடைய திருமார்பில் பட்டு, அந்தத் திக்கஜங்களுடைய தந்தங்கள் முறிந்து பொடியாயின. அப்பொழுது அப்பாலகன் தன் தந்தையான இரண்யகசிபுவிடம், “தந்தையே! இந்தத் திக்கஜங்களுடைய வச்சிரம் போன்று உறுதி வாய்ந்த தந்தங்கள் என் மார்பிலே பட்டுப் பொடியாயின என்பதில் எனது பலம் ஒன்றுமில்லை. அனைத்து இன்னல்களையும் பாவங்களையும் அழிக்கவல்ல ஸ்ரீஜனார்த்தனரான ஸ்ரீமந்நாராயணனுடைய ஸ்மரணத்தின் பெருமையினாலேயே (என்றறிந்து கொள்ளுங்கள்)” என்று கூறினான். (43,44)</p>
<p class="Text"><span class="char-style-override-7">இரண்யகசிபு கூறுகிறான்——</span> “ஏ திக்கஜங்களே! நீங்கள் ஓடிப் போங்கள். அசுரர்களே! நீங்கள் தீயை மூட்டுங்கள். ஹே வாயு! நீ அக்னியை நன்கு கொழுந்துவிட்டு எரியச் செய். இதனால் இந்த பாவிச் சிறுவன் எரிந்து சாம்பலாகட்டும்.” (45)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறான அசுரனது கட்டளையைக் கேட்ட அசுரர்கள் விறகுகளை மலைபோல் குவித்து, அந்தப் பாலகனை அதிலே மறையும்படி வைத்துத் தீயை மூட்டிக் கொளுத்தினார்கள். (46)</p>
<p class="Text"><span class="char-style-override-7">பிரகலாதன் கூறுகிறான்——</span> “தந்தையே! காற்றினால் கொழுந்துவிட்டு எரியச் செய்தாலும் இந்தத் தீ என்னைச் சுடாது. எனக்கோ அனைத்து திசைகளிலும் தாமரைப் பூக்களை நிறைத்து, அதில் உட்கார்ந்திருப்பது போலக் குளுமையாக இருக்கிறது.” (47)</p>
<p class="Text"><span class="char-style-override-7">பராசரர் கூறுகிறார்——</span> இதற்குப் பிறகு இரண்யகசிபுவின் புரோகிதரான சுக்ராசார்யரது திருக்குமாரர்களும், நன்கு பேசக் கூடியவர்களும், மகாத்மாக்களுமான சண்டாமர்க்கர் என்பவர்கள் நல்ல வார்த்தைகளினாலே அவ்வசுரேந்திரனைத் துதித்தவண்ணம் கூறலாயினர். (48)</p>
<p class="Text"><span class="char-style-override-7">புரோகிதர்கள் கூறுகிறார்கள்——</span> “அரசே! தாங்கள் இந்தப் பாலகனான மகனிடம் தங்கள் கோபத்தைக் காட்டாமல் அமைதி கொள்ளுங்கள். தேவதைகள் பக்கலிலேதான் தாங்கள் கோபித்துக் கொள்ளவேண்டும். ஏனெனில், அவர்கள்தான் தங்களுக்கு விரோதிகள். (49)</p>
<p class="Text">மன்னனே! பகைவர்களான தேவர்கள் பக்கலில் நாசத்தை உண்டுபண்ணும்படியாகவும், தங்களது பக்கலில் வணக்கத்தோடு நடந்து கொள்ளும்படியாகவும் உள்ள கல்வியை நாங்கள் இப்பாலகனுக்குக் கற்பிக்கிறோம். (50)</p>
<p class="Text">அசுர வேந்தே! இளம்வயது என்பது அனைத்து தீயகுணங்கட்கும் இருப்பிடமானதன்றோ! ஆகவே, பாலகனான இச்சிறுவனிடத்தில் மிகுதியான கோபத்தைக் கொள்ளவேண்டாம். (51)</p>
<p class="Text">நாங்கள் கூறுவதனாலே இவன் ஹரிபக்தியை விடாது இருப்பானாகில், இவனைக் கொல்வதற்கு எவராலும் தடுக்கவியலாத கிருத்தியை நாங்களே உண்டாக்குகிறோம்.” (52)</p>
<p class="Text"><span class="char-style-override-7">பராசரர் கூறுகிறார்——</span> புரோகிதர்கள் இவ்வாறு வேண்டிக் கொள்ளவே அவ்வசுர வேந்தன் அசுரர்களைக் கொண்டு பிரகலாதனை அக்னியின் நடுவிலிருந்து வெளியே கொண்டு வந்தான். (53)</p>
<p class="Text">அதன் பிறகு அந்தப் பரமபாகவதனான பிரகலாதன் குருவின் குருகுலத்தில் இருக்கையில் ஆசிரியர் படிப்பிக்காத சமயத்தில் தம்முடன் படிக்கின்ற அசுரச்சிறார்களை அழைத்துக் கொண்டு அடிக்கடி தாங்கள் முன்னேறுவதற்கான ஞானமார்க்கத்தை உபதேசிக்கலானான். (54)</p>
<p class="Text"><span class="char-style-override-7">பிரகலாதன் கூறுகிறான்——</span> “அசுரபாலகர்களே! உண்மையானது எதுவோ, அதை இப்பொழுது உங்களுக்குக் கூறுவேனாக. நீங்கள் கவனமாகக் கேளுங்கள். நீங்கள் அதை வேறுவிதமாக நினைக்க வேண்டாம். ஏனெனில், நான் பதிலுபகாரத்தை நினைத்து அல்லது மயக்கத்தினால் உபதேசிக்க வந்தேனல்லேன். ஆதலால், நான் சொல்வதை முழுமையாக நம்பிக் கேளுங்கள். (55)</p>
<p class="Text">அனைத்து ஜீவராசிகளும் பிறப்பு, குழந்தைப்பருவம் பின் யௌவனமான இளமை, அதன்பின் தடுக்கவியலாத கிழத்தன்மையையும் பெற்று வாழ்கிறார்கள். (56)</p>
<p class="Text">மேலும் அசுர ராஜகுமாரர்களே! இதன்பின் இந்த ஜீவன் யமனுடைய வாயில் வீழ்கிறான். இவையனைத்தும் நானும் நீங்களும் நேரில் காண்பவை. (57)</p>
<p class="Text">இறந்த பின் திரும்பவும் பிறக்கிறான். இந்தச் சுற்று முடிகிறதா என்ன? இது கட்டாயம் நடைபெற வேண்டியதொன்று. இது விஷயத்தில் சுருதிகளும், ஸ்மிருதிகளும், ஆகமங்களுமே பிரமாணமாகின்றன. இது உங்களுக்கும் தெரிந்ததுதான். உபாதான காரணமின்றி எந்தவொரு வஸ்துவும் தோன்றுவதில்லை. அதாவது, இந்த மறுபிறப்பு ஏற்படுவதில் ஓர் உக்தி உள்ளது. ஏனெனில், எதுவரை முற்பிறவியில் செய்துள்ள நல்வினை—தீவினைகளை நம்பவில்லையோ, அதுவரை இப்பொழுது தோன்றியுள்ள பிறவியும் நிச்சயமாகச் சொல்ல இயலாது. அதேபோல இப்பொழுது இப்பிறவியில் செய்கின்ற நற்செயல்கள், தீச்செயல்கள் ஆகியனவற்றிற்கான காரிய ரூபமே மறுபிறவி ஆகும். (58)</p>
<p class="Text">இந்த உடல் பிறப்பதற்கு முற்பிறவியில் செய்த பாவ—புண்ணியங்களோடு கூடின நிலையான ஆன்மா அல்லாமல் வேறு காரணம் அகப்படாமையால் சுக்லசோணிதங்களுக்கு அதிஷ்டாதாவான ஆன்மாவே முக்கிய காரணமாகிறது. ஆகையால், ஒரு ஜீவனுக்குக் கர்ப்பவாசம் முதல் இவ்வுடல் விழுமளவும் அனைத்து நிலைகளிலும் துன்பமே என்று தெரிந்து கொள்ளுங்கள். (59)</p>
<p class="Text">அன்னபானாதிகளாலே பசியும் தாகமும் தீருவதும், அந்தந்த உபாயங்களினாலே குளிர்—வெப்பம் ஆகிய துன்பங்கள் விலகுவதும் ‘சுகம்’ என்று நினைப்பது மிகுந்த மூடத்தனமாகும். எப்படியென்றால் அன்னபானாதிகளைச் சம்பாதிப்பதற்கு எடுத்துக் கொள்ளும் முயற்சியினால் உண்டாகின்ற துன்பங்கள் சொல்ல முடியுமா? இந்த அன்னபானாதிகளே அஜீர்ணமானபோது எத்தனை துக்கத்திற்குக் காரணமாகின்றன. (60)</p>
<p class="Text">வாதம் முதலிய தோஷங்களினால் மறைந்திருக்கும் உடற்கூறு உடையவர்களாய், துன்பப்படுவதானாலே உடலுக்கு நலன் தேடுபவர்களுக்கு உடம்பை மிதிப்பதும் அடிப்பதும் சுகமாக இருக்கிறது. காமத்தால் குருடானவனுக்கு ஊடலில் காமுற்றவளது காலடியும் சுகமாகக் காணும். இவ்வாறு மயக்கத்தில் (பிராந்தி ஞானத்தில்) ஆழ்ந்திருப்பவனுக்குத் துக்கமும் சுகமாகவே தெரியும். (61)</p>
<p class="Text">உதிரம், மாமிசம், சிலேட்டுமம், மலமூத்திராதி ஆகியவைமயமான இவ்வுடலில் அழகு, காந்தி, வெளுப்பு, அங்கங்களுடைய வனப்பு முதலான அழகான குணங்கள் உண்டு என்று நினைப்பதும் மயக்கமேயன்றி வேறில்லை. இருந்தும் இம்மனிதன் நாற்றமெடுக்கும் இவ்வுடலில் அழகு முதலிய நற்குணங்களை ஏறிட்டுக் காட்டி, இதை சுகம் என்று நினைக்கிறான். (62)</p>
<p class="Text">எவனொருவன் மாமிசம், உதிரம், சிலேட்டுமம், கபம், மலமூத்திரம், மஜ்ஜை, ஸ்நாயு, எலும்புகள் ஆகியன அடங்கிய இந்த உடலில் பிரியத்தைக் கொள்கிறானோ, அவன் நரகத்திலேயே பிரீதி வைக்கிறான். (63)</p>
<p class="Text">குளிரினால் தீயும், தாகத்தினால் நீரும், பசியினால் அன்னமும், சுகமாக ஆகிறது. குளிரும், தாகமும், பசியும் இல்லாதபோது, அக்னியும் நீரும் அன்னமும் துக்கத்திற்கே காரணமாகின்றன. இவையனைத்தும் ஆன்மாவை விடுத்துத் தனியாக இருப்பதனால் சுகமாகத் தோன்றுகின்றன. (64)</p>
<p class="Text">அசுர பாலர்களே! உலகியல் விஷயங்களான பணம் முதலியனவற்றை எவ்வளவுக்கெவ்வளவு அதிகமாகச் சேர்த்துக் கொள்கிறானோ, அவ்வளவுக்கவ்வளவு அவை மனிதனுடைய சித்தத்தில் துன்பத்தைக் கூட்டுகின்றன. (65)</p>
<p class="Text">மனிதன், தன் மனதிற்குப் பிரியம் என்றெண்ணி மனைவி, மக்கள், சிநேகிதன் என்று எவ்வளவு பெருக்கிக் கொண்டு போகிறானோ, அவ்வளவும் அவனது இதயத்தில் துன்பம் என்கிற முள்ளாகக் குத்துகிறது. (66)</p>
<p class="Text">மனிதன் தூர தேசத்தில் இருப்பினும் அவனது சொந்த வீட்டில் இருக்கும் தனம், தானியம் ஆகியவை சிறிதளவாக இருந்தாலும், அவை அவனது சித்தத்தைக் குத்திக் கொண்டேதான் இருக்கும். அவை நாசமாகிவிடுமோ? அல்லது தீயினால் கருகிவிடுமோ? என்கிற பயத்தில் மனம் அல்லல்படும். (அதாவது வீட்டிலுள்ள பொருட்கள் நன்கு பத்திரமாகக் காப்பாற்றப்பட்டிருப்பினும் மனதில் அப்பொருள்களின் நஷ்டத்தைப் பற்றிய சிந்தனை எழுந்து கொண்டே துன்பத்தை விளைவிக்கும்.) (67)</p>
<p class="Text">மேலும் பிறக்கும்போது அனுபவிக்கிற துன்பம் போல மரணத்திலேயும் துன்பம் உண்டாகிறது. பிறகு யமவாதனையிலும் மறுபடி கருவறைக்குள் நுழையும்போதும் பெருத்த துன்பமே. கருவறையில் வசிக்கும்போது துளியாகிலும் சுகம் உண்டெனில் கூறுங்கள். ஆக உயிருடனிருக்கும் போதெல்லாம் துக்கமேயாகும். (68,69)</p>
<p class="Text">ஆகையால், துக்கங்களின் இருப்பிடமான இச்சம்சாரக் கடலிலிருந்து தப்பிக்க, விஷ்ணு பகவான் ஒருவரது திருவடிகளே நம் எல்லோருக்கும் பரமான கதியாகும். நான் கூறுவது முற்றிலும் உண்மையே (சத்தியமே) ஆகும். (70)</p>
<p class="Text">நாம் இப்பொழுது பாலகர்கள்தானே என்று நினைக்க வேண்டாம். ஏனெனில், கிழட்டுத்தனம், இளமைப்பருவம் மற்றும் பிறவி முதலிய நிலைகள் இந்த உடலின் தருமங்கள். இவ்வுடலை அதிட்டித்து (நிலைகளமாக) நிற்கும் ஆன்மாவிற்கு இந்த நிலைகள் ஏதுமில்லை. இவ்வான்மா நித்தியமானது. (71)</p>
<p class="Text">இவ்வுடலில் ஆன்மா பிறப்பு—இறப்பற்றதாக என்றும் நிலைத்து நிற்கிறது. மனிதன் ‘இப்பொழுது நான் பாலகன். ஆகவே, விருப்பம்போல் ஓடியாடி விளையாடலாம்’ என்று நினைப்பான். பின் இளமை வந்த பின்பு ‘திருமணத்திற்காக முயற்சி செய்வேன்’ என்று. இளமையில் என்ன நினைப்பான் தெரியுமா? ‘இப்பொழுது நான் இளமைப்பருவத்தில்தானே இருக்கிறேன். கிழப்பருவம் வந்தபின் எனது ஆன்மாவிற்கான நன்மையைத் தேடிக் கொள்வேன்’ என்று. ஆனால், கிழட்டுப்பருவம் வந்தபின் ‘இப்பொழுது நான் கிழவனாகிவிட்டேன். எனது புலன்கள் என் கட்டுப்பாட்டில் நிற்க மறுக்கின்றனவே’ என்று. உடல் சிதிலமடைந்த பிறகு நான் என்னதான் செய்ய முடியும்? நல்ல உடற்கட்டோடு இருந்தபோதே, ‘ஆன்மாவிற்கு நன்மை செய்யாமற்போனேனே, நானல்லவோ முழு மூடன்’ என்று வருத்தப்படுவான். நல்ல உடல், ஆரோக்கியம் இருக்கும்போது நன்மை தேடாதவன், இப்பொழுதும் போகத்தின் ஆசையில் துன்பப்படுகிறான். (72—74)</p>
<p class="Text">மூடனான ஒருவன் தனது பால்யத்தில் ஓடியாடி விளையாடுவதிலேயும், இளமையில் உலகியல் விஷய சுகங்களிலேயும், கிழட்டுப் பருவத்தில் தன் இயலாமை காரணமாகவும் ஆன்மாவிற்கான நன்மையைத் தேடிக் கொள்வதில்லை. (75)</p>
<p class="Text">கங்கையின் நடுவே இருந்தபோதும் வண்ணான் தாகமெடுத்தபோது நீரைக் குடிக்காமல் ‘இந்தத் துணி தோய்த்தாகட்டும்’ என்று காலம் போக்குவது போலவும், செம்படவன் ‘இந்த மீனைப் பிடித்தாகட்டும்’ என்று காலம் கடந்துவது போலவும், புத்தியுள்ளவன் பிற்காலத்தை நினைத்துப் பருவத்தை வீணடிக்கக் கூடாது. ஆகவே, நீங்களும் இவ்வுடலின் இயற்கையாகிற பால்யம், இளமை, கிழட்டுப் பருவம் முதலியன பற்றிச் சிந்தித்திராமல் இவ்விளமைப் பருவத்திலேயே ஆன்மாவிற்கு இதமான நன்மைகளைப் பெற முயற்சி செய்ய வேண்டும். (76)</p>
<p class="Text">நான் இதுவரை உங்களுக்குக் கூறியதெல்லாம் உண்மையே, பொய்யல்ல என்று நீங்கள் நினைப்பீர்களேயானால், என்னை மகிழ்விப்பதற்காகவாவது ஸ்ரீமந்நாராயணனை நினையுங்கள். அவர்தான் அனைத்துத் தளைகளிலிருந்தும் நம்மை விடுவிப்பவர். (77)</p>
<p class="Text">அவரை நினைப்பதிலும் கஷ்டம் என்ன இருக்கிறது? நினைத்தமாத்திரத்திலேயே அவர் அனைத்து நலன்களையும் அருளுவார். பகலிரவு என்று பாராமல் அவரையே நினைப்பவர்களின் அனைத்துப் பாவங்களும் தீயினில் தூசாகுமே! (78)</p>
<p class="Text">அனைத்து ஜீவராசிகளின் இதயங்களிலும் குடியிருக்கும் பிரபுவான ஸ்ரீமந்நாராயணனிடத்தில் உங்களது எண்ணம் பகலிரவு என்று எப்போதும் நிலைத்து நிற்கட்டும். அவரிடம் உங்களுக்கு எப்பொழுதும் காதல் பெருகட்டும். இதனால் உங்களது துன்பங்கள் அனைத்தும் தூரத்தில் விலகிச் செல்லும். (79)</p>
<p class="Text">ஆத்யாத்மிகாதி தாபத்திரயங்களினால் உலகமெல்லாம் அல்லல்பட்டு இருக்கும்போது மிகவும் இரங்கவேண்டிய இந்த ஜீவராசிகளிடம் அறிவுடையவன் எவன்தான் பகைமை பாராட்டுவான்? (ஆத்யாத்மிகம், ஆதிபௌதிகம், ஆதிதைவிகம் என்று தாபங்கள் மூன்று. ஆத்யாத்மிகம் = தன்னையும் அதன் வழியாகத் தன்னுடலையும் பற்றியுண்டாகும் தாபம். ஆதிபௌதிகம் = உலகிலுள்ள அசையும்—அசையாதனவுமான ஜீவராசிகளால் ஏற்படும் தாபம். ஆதிதெய்வீகமாவது தெய்வத்தால் திடீரென உண்டாகும் தாபம். தாபம் = துன்பம்.) (80)</p>
<p class="Text">ஒருவேளை அனைத்து பிராணிகளும் செல்வம், கல்வி, பலம் ஆகியனவற்றில் தன்னைக் காட்டிலும் மேலாக இருக்கின்றனவே, தானொருவனே அவ்வாறின்றிச் சக்தியற்றவனாக இருக்கிறோமே என்று நினைத்தானேயாகில் அப்போதும் மகிழத்தான் வேண்டும். ஏனெனில், பகைமைப் பாராட்டுவதால் துவேஷ மனப்பான்மை கொள்வதால் துன்பம்தான் பெருகும். (81)</p>
<p class="Text">எவனொருவன் பகைமை கொண்டு துவேஷத்தைச் செய்கிறானோ, அப்பொழுது அறிவாளியாய் இருப்பவன், ‘அந்தோ! இவன் அறியாமைக்கடலில் ஆழ்ந்திருக்கிறானே, என்றுதான் இவனுக்கு விடிவு காலம் ஏற்படுமோ? என்று இரங்க வேண்டும்.’ (82)</p>
<p class="Text">அசுர பாலகர்களே! நான் இதுவரை கூறியது பலவாறான நோக்கத்திலே இருப்பவர்களின் வெவ்வேறான உபாயங்களைப் பற்றிக் கூறினேன். இப்பொழுது இவற்றை ஒன்றுபடுத்திச் சுருக்கமாகக் கூறுகிறேன். (83)</p>
<p class="Text">அனைத்துலகங்களும் அனைத்திலும் நீக்கமற விளங்கும் ஸ்ரீமந்நாராயணனது சொரூபமே என்று நினைத்து ஞானமுள்ளவர்கள் அனைத்து ஜீவராசிகளையும் தன்னைப் போலவே வேறுபாடின்றி நினைக்க வேண்டும். (84)</p>
<p class="Text">ஆகவே, நானும் நீங்களும் இந்த அரக்கத்தன்மையை விடுத்து, பேரானந்தமான சாந்தியைப் பெறும் பொருட்டு முயற்சி செய்வோமாக! (85)</p>
<p class="Text">சூரியன், சந்திரன், அக்னி, வாயு, இந்திரன், வருணன், மேகம் முதலியவர்களாலே எவ்விதப் பயனும் இல்லை. ஆகவே தேவர்கள், அசுரர்கள், யட்சர்கள், அரக்கர்கள், கின்னரர்கள், பன்னகர்கள் முதலியவர்களாலேயும், மனிதன், விலங்கு, பறவைகள் ஆகியனவற்றாலேயும், அதிசாரம், காய்ச்சல், என்புருக்கு நோய் ஆகியவற்றாலேயும், விருப்பு, வெறுப்பு, லோபம், மோகம், மதம், மாத்சர்யம் முதலியனவற்றாலேயும் எது நாசம் செய்யப்படாததோ, அப்படிப்பட்ட பேரானந்தத்தைப் பெற ஸ்ரீவாசுதேவரது திருவடித்தாமரைகளில் மனதை நிலைநிறுத்த வேண்டும். அதனால் பெறற்கரிய பெரும் பேரானந்தத்தைப் பெறலாம். (86—89)</p>
<p class="Text">தைத்தியச் சிறுவர்களே! ஆதலால் சாரமற்ற உலகியல் வழியிலே உண்டாகிற தேவர்கள், மனிதர்கள் ஆகியவர்கட்குரிய சுவர்க்கம் முதலிய போகங்களுக்கு ஆசைப்பட வேண்டாம். உங்களுக்கு நான் இதை வலுவில் வந்து கூறுகிறேன். அகில பிராணிகளிடமும் சமத்துவமான எண்ணத்தைக் கொள்ளுங்கள். அனைத்து ஜீவராசிகளையும் தன்மாதிரியே சமமாகப் பார்ப்பதுதான் அச்சுதரான ஸ்ரீமந்நாராயணனுக்கான உண்மையான பூசையாகும். (90)</p>
<p class="Text">அனைத்திற்கும் ஆதாரமான அவ்விறைவன் மனம் மகிழ்ந்தானேயானால், இவ்வுலகில் பெறத்தகாதனவும் உண்டோ? ஆகவே, அறம்—பொருள்—இன்பத்திற்கு என்றுமே ஆசைப்படக் கூடாது. அவைகள் மிகவும் அற்பமானவைகள். மேலும் முக்தியையும் விரும்ப வேண்டாம். ஏனெனில், நன்றாய்ப் பழுத்த பழங்கள் உள்ள மரத்தினடியில் போய்ச் சேர்ந்தவனுக்குத் தற்செயலாய்ப் பழம் கிடைக்குமே! ஆகவே, பரமரான ஸ்ரீமந்நாராயணன் என்கிற கற்பகத்தருவை அடைந்தவனுக்கு முக்தியின்பம் என்கிற பழம் தானாகவே கிடைக்குமே! இதில் என்ன சந்தேகம் உள்ளது?” (91)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-18">பதினெட்டாவது அத்தியாயம் — பிரகலாதனைக் கொல்ல முயற்சித்தலும், பிரகலாதன் பகவானைத் துதித்தலும்</p>
<p class="Text"><span class="char-style-override-7">பராசரர் கூறுகிறார்——</span> இதன் பின்பு அசுரச்சிறுவர்கள் பிரகலாதனுடைய உபதேசங்களைக் கேட்டு, இரண்யகசிபுவிடம் கொண்ட பயத்தினால் அவனிடம் பிரகலாதனுடைய நடத்தைகளை ஒன்றுவிடாமல் கூறினர். அதைக் கேட்ட இரண்யகசிபுவும் உடனே தன் சமையற்காரர்களை அழைத்து இவ்வாறு கூறினான். (1)</p>
<p class="Text"><span class="char-style-override-7">இரண்யகசிபு கூறுதல்——</span> “ஏ சமையற்காரர்களே! தீயபுத்தி கொண்ட இந்த எனது மகன் மிகவும் தீயவனாவான். இவன் என் சத்ருவைக் கொண்டாடவதையன்றிப் பிறரையும் அதே தீயவழியில் இட்டுச் செல்கிறான். ஆகவே, இவனைத் தாமதிக்காமல் உடனே கொல்லுங்கள். (2)</p>
<p class="Text">நீங்கள் அவனுக்குத் தெரியாமல் இவன் உண்ணும் அத்தனை வஸ்துக்களிலும் ஆலகால விஷத்தைக் கலந்து, இவனுக்கு உண்ணக் கொடுங்கள். இதைப் பற்றி நீங்கள் சிறிதும் யோசிக்க வேண்டாம். இவனைச் சீக்கிரம் கொல்ல வேண்டும்.” (3)</p>
<p class="Text"><span class="char-style-override-7">பராசரர் கூறுகிறார்——</span> அந்தச் சமையற்காரர்களும் அவனது தந்தையின் கட்டளைப்படியே மகாத்மாவான பிரகலாதனுக்கு விஷத்தை உணவில் கலந்து அளித்தனர். (4)</p>
<p class="Text">மைத்திரேயரே! அப்பொழுது பிரகலாதன் அந்தக் கொடிய ஆலகால விஷம் கலந்த உணவைப் பகவானது திருநாமங்களைக் கூறி மந்திரித்து சாப்பிட்டான். (5)</p>
<p class="Text">பகவானது திருநாமங்களின் பெருமையினால் அந்த விஷம் கொல்லும் வீர்யத்தை இழந்தது. அதைச் சாப்பிட்ட பிரகலாதன் எந்தவிதமான விகாரத்தையும் அடையாமல் அதை ஜீரணித்துக் கொண்டு மகிழ்ந்த சித்தமுடையவனாக விளங்கினான். (6)</p>
<p class="Text">அக்கொடிய விஷம் ஜீரணமடைந்ததைக் கண்ட சமையற்காரர்கள் பயத்தினால் கலங்கி இரண்யனிடம் சென்று, அவனை வணங்கிக் கூறலானார்கள். (7)</p>
<p class="Text"><span class="char-style-override-7">சமையற்காரர்கள் கூறுகிறார்கள்——</span> “அசுர வேந்தே! நாங்கள் தங்கள் கட்டளையின்படியே மிகவும் தீவிரமான கொடிய விஷத்தைத்தான் தந்தோம். ஆனால், தங்களது குமாரனான பிரகலாதன் அதை அன்னத்தோடு ஜீரணித்துக் கொண்டான்.” (8)</p>
<p class="Text"><span class="char-style-override-7">இரண்யகசிபு கூறுகிறான்——</span> “புரோகிதர்களே! சீக்கிரமாக அந்தத் தீயவழியில் செல்லும் என் மகனைக் கட்டிக் கொண்டு போய், உங்கள் மந்திர பலத்தினால் பயங்கரமான கொடிய கிருத்தியை உண்டாக்கிச் சீக்கிரத்தில் கொல்லுங்கள்.” (9)</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது அந்த புரோகிதர்கள் மிகவும் வினயபாவம் கொண்ட பிரகலாதனிடம் சென்று மெதுவாக இனிய சொற்களால் அறிவுரை கூறலானார்கள். (10)</p>
<p class="Text"><span class="char-style-override-7">புரோகிதர்கள் கூறுகிறார்கள்——</span> “நீண்ட காலம் வாழக் கூடியவனே! ஆயுஷ்மான்! நீயோ மூவுலகங்களினாலும் போற்றிப் புகழப்படுகின்ற பிரும்மதேவரது குலத்தில் தோன்றியவன். அசுரவேந்தனான இரண்யகசிபுவின் மகனாவாய். (11)</p>
<p class="Text">தேவதைகளினாலோ, அந்த அனந்தனான ஸ்ரீமந்நாராயணனாலோ, மற்ற எவர்களினாலோ உனக்கு ஆகவேண்டிய காரியம் ஏதுமில்லை. உனது தந்தையோ உனக்கும் இந்த மூவுலகங்களுக்கும் ஆசிரயம் (அடைக்கலம்) பெறும் இடமாகும். நீயும் அப்படியேதான் ஆகப் போகிறாய். ஆகவே, நீ எதிரியின் பக்கல் செய்யும் துதியை விட்டுவிடு. உன் பிதாவே அனைத்து மக்களுக்கும் பூசிக்கத்தக்கவராகவும், உயர்ந்த குருவாகவும் உள்ளார்.” (12,13)</p>
<p class="Text"><span class="char-style-override-7">பிரகலாதன் கூறுகிறான்——</span> “பெரியோர்களே! நீங்கள் சொல்வது உண்மையே. இம்மூவுலகங்களிலும் முனிவர் மரீசியின் இக்குலம் மிகவும் புகழத்தக்கதேயாகும். இவ்விஷயத்தில் யாரும் எதையும் கூறிவிட முடியாது. (14)</p>
<p class="Text">மேலும் எனது தந்தை அனைத்துலகங்களிலும் மிகவும் பராக்கிரமசாலி என்பதையும் நான் நன்கறிவேன். இதுவும் நீங்கள் கூறியபடி உண்மையேதான். இதிலும் ஐயமேதுமில்லை. நீங்கள் கூறியபடி அனைத்து குருமார்களிலும் பிதாவே மேலான குரு என்பதும் முற்றிலும் உண்மையே. இதில் எனக்குச் சிறிதும் ஐயமில்லை. (15,16)</p>
<p class="Text">தந்தையே மிகவும் உயர்ந்த குரு. சிரத்தையோடு அவரைப் பூஜிக்க வேண்டும் என்பதிலும் சிறிதும் ஐயமில்லைதான். என்னைப் பொறுத்தவரை நான் அவருக்கு எந்தவோர் அபராதத்தையும் செய்யவில்லையே. (17)</p>
<p class="Text">ஆனால் நீங்கள் கூறினீர்களே, ‘உனக்கு ஸ்ரீமந்நாராயணனான அனந்தனால் என்ன பிரயோஜனம்?’ என்று. இதில்தான் ஐயப்பாடு. இந்த வார்த்தையை யார் நியாயம் என்று கூறுவார்கள்? நீங்கள் கூறியதில் இந்த ஒரு சொல்லை மட்டும் நான் ஏற்கமாட்டேன். ஏனெனில், இது நியாயமாகப்படவில்லை.” (18)</p>
<p class="Text">இவ்வாறு கூறிய பிரகலாதன், அவர்கள் நம்முடைய குருமார்கள் என்று அவர்களைக் கௌரவிக்க வேண்டி சற்று நேரம் மௌனமாக இருந்துவிட்டுச் சற்றே சிரித்தவண்ணம் கூறலானான்—— “குருமார்களே! ஸ்ரீமந்நாராயணனால் என்ன பிரயோஜனம்? என்று கேட்டீர்களல்லவா! அது மிகவும் நேர்த்தியாக உள்ளது. அதற்காக உங்களுக்குப் பலப்பல வணக்கங்கள். (19)</p>
<p class="Text">எனது குருமார்களே! நீங்கள் என்ன கூறினீர்கள்? ஸ்ரீஅனந்தனாலே உனக்கு என்னப் பிரயோஜனம்? என்றுதானே. உங்களது இந்த விசாரத்திற்கு எனது நன்றி. நல்லது. நான் கூறுவதனால் மனம் வருத்தப்படக் கூடாது. ஸ்ரீஅனந்தனாலே ஆகும் நன்மைகளைப் பற்றிக் கூறுகிறேன், தயவு செய்து கேளுங்கள். (20)</p>
<p class="Text">அறம், பொருள், இன்பம், வீடு என்பனவே நான்கு பெரும் பேறுகள். இவைகளே புருஷார்த்தங்கள் என்று கூறப்படுகின்றன. இந்த நான்கு புருஷார்த்தங்களும் எவரால் பெறப்படுகிறதோ, அவரால் என்ன பிரயோஜனம்? என்றல்லவா கேட்கிறீர்கள். அதற்கு நான் என்ன கூறுவது? (21)</p>
<p class="Text">இந்த அனந்தனான எம்பெருமானின் திருவருளால்தான் மரீசி முதலானவர்களும், தக்ஷன் முதலானவர்களும், மற்றுமுள்ள அனைவரும் அறம், பொருள், இன்பம் ஆகிய மூன்றையும் அவரவர்கள் விரும்பியபடி பெற்றார்கள். (22)</p>
<p class="Text">இன்னும் சில சான்றோர்கள் ஞானம், தியானம் மற்றும் சமாதி மூலமாக இறைவரது உண்மை சொரூபத்தை நன்கறிந்து, தங்களது உலகியல் தளைகளைத் தகர்த்தெறிந்து முக்தி இன்பத்தைப் பெற்றார்கள். (23)</p>
<p class="Text">ஆகவே செல்வத்திற்கும், ஆளுமைக்கும், பெருமைக்கும், ஞானத்திற்கும், சந்ததி லாபத்திற்கும், நற்காரியங்களுக்கும், ஏன் முக்திக்கும் — இவையனைத்திற்கும் ஒரே மூலகாரணம் ஸ்ரீஹரியின் ஆராதனையே! (24)</p>
<p class="Text">அந்தணர்களே! இவ்வாறு எந்த அனந்தனிடமிருந்து அறம், பொருள், இன்பம், வீடு என்கிற நான்கு பெரும்பேறுகளும் பெறப்படுகிறதோ, அந்த அனந்தனைப் பற்றி நீங்கள் கேட்கிறீர்கள் ‘அனந்தனால் உனக்கென்ன லாபம்’ என்று? இப்படி பல சொல்வானேன்? தாங்களோ எனக்கு குரு. ஆகவே, நல்லதாகிலும் தீயதாகிலும் தாங்களும் அதைக் கூறலாம். அதனால் எனக்கொன்றும் குறைவில்லை. என் அறிவு சிற்றறிவுதானே. (25,26)</p>
<p class="Text">இங்கு எனது எண்ணத்தை விளக்கிச் சொல்லி என்ன ஆகப் போகிறது? என் எண்ணப்படி அந்த ஸ்ரீமந்நாராயணரே உலகங்கள் அனைத்திற்கும் ஒப்பற்ற ஒரே தலைவர். அனைத்து ஜீவராசிகளின் இதயத்திலும் வீற்றிருப்பவர் அவர் ஒருவரே. அவரே படைப்பவரும் காத்தருள்பவரும் அழிப்பவரும் ஆவார். (27)</p>
<p class="Text">அவரே அனைத்தையும் அனுபவிப்பவரும், அனுபவிக்கப்படும் போகமும். அவரே அனைத்துலகங்கட்கும் ஒரே தலைவர். குருக்களே! நான் என் குழந்தைத்தனத்தால் அறியாமல் ஏதாவது தவறுதலாகக் கூறியிருந்தால் மன்னித்தருளவும்.” (28)</p>
<p class="Text"><span class="char-style-override-7">புரோகிதர்கள் கூறுகிறார்கள்——</span> “அடே குழந்தாய்! இனி நீ இப்படி உன் தந்தையின் பகைவனைப் பற்றிய துதியைச் சொல்ல மாட்டாய் என்று நினைத்து, பெருத்த அக்னியின் மத்தியில் எரியூட்டப்பட்டிருந்த உன்னை வெளியே இழுத்துவரச் செய்தோம். நீ இவ்வளவு முட்டாளாக இருப்பாய் என்று நாங்கள் அறியாமல் போனோமே. (29)</p>
<p class="Text">தீயபுத்தியுள்ளவனே! நீ இப்படிப்பட்ட உன் மூடத்தனமான பிடிவாதத்தை விடாமல் இருப்பாயேயாகில் கிருத்தியை (மாயையை) உண்டாக்கி ஒரு நொடியில் உன்னை யமனுலகு அனுப்பி விடுவோம்.” (30)</p>
<p class="Text"><span class="char-style-override-7">பிரகலாதன் கூறுகிறான்——</span> “அந்தணர்களே! எவன் எவனைக் காத்தருள்கிறான்? எவன் எவனை அழிக்கிறான். அவனவன் தத்தமது நன்னடத்தையினாலும் தீய நடத்தையினாலும் காக்கப்படுகிறான், அழிக்கப்படுகிறான். (31)</p>
<p class="Text">அவனவன் செய்த கர்மவினைக்கேற்பத்தான் பிறவியை எடுக்கிறான். கர்மவினைதான் அவனது நல்லது—தீயது ஆகிய கதிகளை நிர்ணயிப்பது. ஆகவே, அனைத்துவித முயற்சியினாலும் நற்கர்மங்களையே தான் செய்யவேண்டும்.” (32)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரகலாதன் கூறியதும் அந்த அசுரவேந்தனது புரோகிதர்கள் மிகவும் கோபம் கொண்டு கொழுந்துவிட்டெரியும் தீயைப்போலப் பிரகாசிக்கும் சரீரமுடைய கிருத்தியை (மாயையைத்) தோற்றுவித்து, அதை பிரகலாதன் மேல் ஏவினார்கள். (33)</p>
<p class="Text">அந்த பயங்கரமான கிருத்தி தனது காலடி வைப்பினால் பூமியை நடுங்க வைத்துக் கொண்டு அங்கு தோன்றி மிகவும் கோபத்துடனே தனது முத்தலைச்சூலத்தினால் பிரகலாதன் திருமார்பில் குத்தியது. (34)</p>
<p class="Text">ஆனால், அந்த முத்தலைச்சூலமோ பிரகலாதனது திருமார்பில் பட்டு விண்டு தரையில் வீழ்ந்து பொடிப் பொடியாயிற்று. (35)</p>
<p class="Text">எவனுடைய இதயகமலத்தில் ஸ்ரீஹரியானவர் குறைவின்றி நிறைந்திருக்கிறாரோ, அவனுடைய இதயத்தில் வச்சிரப்படை பட்டாலும் அதுவும் தூளாகுமே! அவ்வாறிருக்க, இந்த முத்தலைச்சூலம் பொடியானது பற்றிக் கேட்கவா வேண்டும்? (36)</p>
<p class="Text">இப்படி கிருத்தியை ஒன்றும் செய்யாமல் திரும்பிப் போய் குற்றமற்றவனிடத்தில் தன்னை ஏவிய பாவிகளான புரோகிதர்களின் மேல் விழுந்து அவர்களை எரிக்கத் தொடங்கித் தானும் அழிந்தது. (37)</p>
<p class="Text">தனது குருக்கள் கிருத்தியையினால் எரிக்கப்படுவதைக் கண்ட பெருமனம் படைத்த பிரகலாதன், “ஹே கிருஷ்ணா! இவர்களைக் காப்பாற்று. ஹே அனந்தா! இவர்களைக் காப்பாற்று” என்று கத்திக் கொண்டு அவர்களை நேக்கி ஓடினான். (38)</p>
<p class="Text"><span class="char-style-override-7">பிரகலாதன் கூறுகிறான்——</span> “எங்கும் நிறைந்த இறைவா! உலகம் நிறைந்தவரே! உலகத்தைப் படைத்தவரே! ஜனார்த்தனா! இவ்வந்தணர்களை இம்மந்திரத் தீயினால் எரிக்கப்படுதிலிருந்து காத்தருளுங்கள். (39)</p>
<p class="Text">அனைத்து ஜீவராசிகளிலும் ஜகத்குருவான ஸ்ரீமந்நாராயணனே வியாபித்திருக்கிறார் என்பது உண்மையானால் இப்புரோகிதர்கள் பிழைத்திருக்கட்டும். (40)</p>
<p class="Text">ஸ்ரீமகாவிஷ்ணுவே அனைவரையும் காப்பாற்றுபவராக, யாரிடத்திலும் பிரியாமல் அவரவர் இதயகமலத்தில் வீற்றிருப்பவர் என்று நினைத்து பகைவர்கள் பக்கலிலும் பகைமை பாராட்டாமல் இருப்பேனாகில் இவ்வந்தணர்கள் பிழைத்திருக்க வேண்டும். (41)</p>
<p class="Text">நான் என்னை வதைக்க வந்த அசுரர்களிடமும், விஷம் தந்த சமையற்காரர்களிடமும், தீயில் கொளுத்திய தானவர்களிடமும், தந்தங்களினால் என்னைக் குத்திய திக்கஜங்களிடமும், விஷம் கக்கிக் கொண்டு வந்து கடித்த சர்ப்பங்களிடமும் நான் நட்புரிமையோடு இருந்தது சத்தியமாகில், எனக்கு ‘அவர்களிடத்திலும் மற்ற எங்கும் பாவ புத்தி ஒரு சிறிதுமில்லை’ என்பது சத்தியமாக இருப்பின், அந்த வாய்மையின் பெருமையினால் இந்த அசுர குருக்கள் பிழைத்திருக்க வேண்டும்.” (42,43)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய பிரகலாதன் அவர்களைத் தொட்டதும் உடனே அவ்வந்தணர்கள் வேதனை ஒழிந்து, உடல் நலம் பெற்று எழுந்திருந்து வணக்கமாய் நிற்கிற பாலகனைப் பார்த்து கூறலானார்கள். (44)</p>
<p class="Text"><span class="char-style-override-7">புரோகிதர்கள் கூறுகிறார்கள்——</span> “குழந்தாய்! நீ மிகவும் உயர்ந்தவன். நீ நீண்ட ஆயுளும், எதிரியற்றவனாகவும், ஒருபோதும் வீணாகாத பல வீரிய பராக்கிரமங்களும், மேலும் மக்கட்செல்வம், பேரன்மார்கள் மற்றும் குறைவற்ற செல்வமும் பெற்று நீண்ட காலம் வாழ்வாயாக” என்று ஆசி வழங்கினார்கள். (45)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு பிரகலாதனை ஆசீர்வாதம் செய்த அந்த அசுர குருக்கள் அசுரவேந்தனான இரண்யகசிபுவிடம் சென்று நடந்தன அனைத்தையும் ஒன்றுவிடாமல் கூறினார்கள். (46)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பதினெட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-19">பத்தொன்பதாவது அத்தியாயம் — பிரகலாதன் பகவானது திருக்குணங்களை வர்ணித்தல், பிரகலாதனைக் காப்பாற்ற பகவான் தன் சுதர்சன சக்கரத்தை அனுப்புதல்</p>
<p class="Text"><span class="char-style-override-7">பராசரர் கூறுகிறார்——</span> அதன்பின் இரண்யகசிபு தன் புரோகிதர்கள் உண்டாக்கிய ‘கிருத்தியை’ வீணாகப் போனது கேட்டுத் தனது மகன் பிரகலாதனை அழைத்து, அவனது இந்தப் பெருமைக்குக் காரணம் என்னவென்று கேட்கலானான். (1)</p>
<p class="Text"><span class="char-style-override-7">இரண்யகசிபு கேட்கிறான்——</span> “அடே பிரகலாதா! நீ மிகவும் பிரபாவம் பொருந்தியவனாக இருக்கிறாயே! இதன் காரணமென்ன? உனக்கு இது மந்திரம் முதலியவைகளால் உண்டானதா? அல்லது இயற்கையாகவே உள்ளதா? புரியும்படியாகச் சொல்.” (2)</p>
<p class="Text"><span class="char-style-override-7">பராசரர் கூறுகிறார்——</span> தந்தை இவ்வாறு கேட்கவே, அந்த பாலகனான பிரகலாதன் தந்தையின் திருவடிகளில் வீழ்ந்து வணங்கிக் கூறலானான். (3)</p>
<p class="Text">“தந்தையே! எனது இந்தப் பிரபாவம் மந்திர—தந்திரங்களினாலோ, எனது இயற்கையினாலோ ஏற்பட்டதல்ல. ஆனால் அனைவருடைய இதயத்திலும் வீற்றிருக்கும் இறைவனான அந்த ஸ்ரீமகாவிஷ்ணுவின் பெருமையினால் இது மிகவும் எளிதான காரியமேயாகும். (4)</p>
<p class="Text">எவனொருவன் தனக்குக் கேடு நினையாததுபோல பிறருக்கும் கேடு நினையாமல் இருப்பானோ, அவனுக்கு பாவத்தின் காரணமாகிய பகையான துரோகமில்லாமையால் காரியமான பாவம் உண்டாவதில்லை. எவன் மனம், வாக்கு, செயல்களால் பிற ஜீவராசிகட்கு கேடு செய்கிறானோ, அவனுக்கு அந்த துரோக எண்ணமாகிற விதையினின்றும் பலவிதமான கேடு உண்டாகிறது. (5,6)</p>
<p class="Text">நானோ, பகவானான ஸ்ரீகேசவர் அனைத்து ஜீவராசிகளிலும் என்னிடம் இருப்பதுபோலவே நிரம்பியிருக்கிறார் என்கிற எண்ணத்தினால் மனம், சொல், உடல் மூலம் நான் எவருக்கும் தீமையை விரும்புவதுமில்லை, தீமையைச் சொல்வதுமில்லை, தீமையைச் செய்வதுமில்லை. (7)</p>
<p class="Text">இவ்வாறு எங்கும் எதிலும் எவர்க்கும் நல்லதையே நினைத்திருக்கும் எனக்கு, உடல் பற்றியோ, மனம் பற்றியோ, தெய்வத்தினாலோ அல்லது மற்ற ஜீவராசிகளினாலாவது எவ்வாறு துன்பம் நேரிடும்? ஆகவே, அறிவுடையவர்கள் ஸ்ரீமந்நாராயணனே அனைத்து ஜீவராசிகளிடமும் விளங்குகிறார் என்று நினைத்து அனைத்துப் பிராணிகளிடமும் எவ்விடத்திலும் எக்காலத்திலும் இடையீடின்றி அன்பு செலுத்த வேண்டும்.” (8,9)</p>
<p class="Text"><span class="char-style-override-7">பராசரர் கூறுகிறார்——</span> தனது அரண்மனை உப்பரிக்கையில் அமர்ந்திருந்த அந்த அசுரவேந்தன் பிரகலாதன் கூறியதைக் கேட்டு சினத்தினால் கண்கள் குருடானவனாகத் தன் பணியாளர்களைப் பார்த்து இவ்வாறு கூறலானான். (10)</p>
<p class="Text"><span class="char-style-override-7">இரண்யகசிபு கூறுகிறான்——</span> “ஏ சேவகர்களே! தீயவனான இச்சிறுவனை நூறு யோஜனை உயரமுள்ள இந்த உப்பரிக்கையிலிருந்து பிடித்துக் கீழே தள்ளுங்கள். அதனால், அவன் அந்த மலையில் விழுந்து பாறைகளில் பட்டு உடல் சிதறிப் போகட்டும்.” (11)</p>
<p class="Text">அப்பொழுது அச்சேவகர்கள் பிரகலாதனை உப்பரிக்கையிலிருந்து கீழே தூக்கிப் போட்டார்கள். அப்படி தள்ளப்பட்டபோது தன் இதயகமலத்தில் ஸ்ரீஹரியை நினைத்துக் கொண்டே கீழே விழுந்தான், பிரகலாதன். (12)</p>
<p class="Text">உலகநாயகனான பகவான் கேசவனது பரமபக்தனான பிரகலாதன் இவ்வாறு விழும்பொழுது உலகைத் தாங்கும் பூமிபிராட்டி அவனருகில் சென்று தனது மடியில் பிடித்துக் கொண்டாள். (13)</p>
<p class="Text">அப்படி விழுந்தும் உடலில் எவ்விதக் காயமும் இல்லாமல் சுகமாக இருப்பது கண்ட அவ்வசுர வேந்தன் பெரும் மாயாவியான சம்பராசுரனிடம் கூறினான். (14)</p>
<p class="Text"><span class="char-style-override-7">இரண்யகசிபு கூறுகிறான்——</span> “அசுரோத்தமனே! தீயபுத்தி கொண்ட இந்த பாலகனை நாம் வதை செய்ய எடுத்த அனைத்து உபாயங்களும் வீணாயின. நீயோ அனைத்து மாயைகளும் அறிந்தவன். ஆகவே, உன் மாயா பலத்தினால் இவனைக் கொல்வாயாக!” (15)</p>
<p class="Text"><span class="char-style-override-7">சம்பராசுரன் கூறுகிறான்——</span> “அசுரேந்திரனே! இச்சிறுவனை நான் இப்பொழுதே கொன்றொழிக்கிறேன். எனது மாயாபலத்தைப் பாருங்கள். இதோ பாருங்கள், நான் இப்பொழுதே நூறு, ஆயிரம், கோடி எண்ணிக்கையுள்ள மாயையைக் காண்பிக்கிறேன்.” (16)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய தீயபுத்தி கொண்ட சம்பராசுரன் எங்கும் எதிலும் சமத்துவ புத்தி கொண்ட பிரகலாதனைக் கொல்ல நினைத்து அவன் மேல் பற்பல மாயைகளை ஏவினான். (17)</p>
<p class="Text">ஆனால் மைத்திரேயரே! அவ்வாறு மாயைகளை ஏவிய சம்பராசுரன் மீதும் சிறிதும் பகைமை பாராட்டாத பிரகலாதன் மிகவும் பொறுமையுடன் இறைவனிடமே மனதைச் செலுத்தி பகவான் ஸ்ரீமன் மதுசூதனையே நினைத்துக் கொண்டிருந்தான். (18)</p>
<p class="Text">அத்தருணத்தில் ஸ்ரீமந்நாராயணனுடைய கட்டளையால் ஆயிரமாயிரம் சுவாலைகளோடு கூடிய சுதர்சன சக்கர மூர்த்தி பிரகலாதனைக் காத்தருள அதிவேகமாக அங்கே தோன்றினார். (19)</p>
<p class="Text">அப்பாலகனைக் காத்தருள அதிவேகமாக அங்கு வந்தருளிய சுதர்சன சக்கரம் சம்பராசுரனது ஆயிரமாயிரம் மாயைகளையும் ஒவ்வொன்றாகக் கொளுத்திச் சாம்பராக்கிவிட்டது. (20)</p>
<p class="Text">அப்பொழுது அசுரவேந்தன் அனைத்தையும் வற்றச் செய்யும் சம்சோஷகம் என்கிற வாயுவைப் பார்த்து, ‘நீ சீக்கிரமாக இந்த துஷ்டனை நாசம் செய்வாயாக’ என்று கட்டளையிட்டான். (21)</p>
<p class="Text">அதிக குளிரும் அதிக வெம்மையும் கொண்டு சகிக்க முடியாத அந்த வாயுவானது ‘தங்கள் கட்டளைப்படியே’ என்று கூறி அதிவேகமாகப் பிரகலாதனுடைய உடலில் நுழைந்தது. (22)</p>
<p class="Text">தனதுடலில் அந்த சம்சோஷகம் என்கிற வாயு நுழைந்ததையறிந்த பிரகலாதன் பூமிபிராட்டியைத் தாங்கி நிற்கும் வராகமூர்த்தியான பகவானைத் தனது இதயத்தில் தியானித்தான். (23)</p>
<p class="Text">அப்பொழுது அவனது இதயகமலத்திலே எழுந்தருளியிருக்கும் ஸ்ரீஜனார்த்தனன் மிகவும் சினம் கொண்டு, அந்தக் கொடிய வாயுவை விழுங்கி அவனை அழித்தார். (24)</p>
<p class="Text">இவ்வாறு சம்சோஷகம் என்கிற வாயுவும், சம்பரனது மாயைகளும் அழிந்து போகவே, மகாபுத்திமானான பிரகலாதன் திரும்பவும் தன் குருவின் வீட்டிற்கே சென்றான். (25)</p>
<p class="Text">அதன்பின் சண்டாமர்க்கர்களான அவனது குருமார்கள் பிரகலாதனுக்குத் தினந்தோறும் சுக்ராச்சார்யார் எழுதிய நீதி சாஸ்திரத்திலே அரசியலின் பயனைத் தரத்தக்க நீதிகளையெல்லாம் கற்றுத்தர ஆரம்பித்தனர். சிலகாலம் சென்ற பின்பு அந்த பிரகலாதன் நீதி சாஸ்திரத்தில் நல்ல மேதாவியாக இருப்பதையும், நல்ல வினயத்துடன் இருப்பதையும் பார்த்து, அவனது தந்தையிடம் சென்று, “அரசே! இப்பொழுது பிரகலாதன் நீதி சாஸ்திரங்களிலே நிபுணனாகிவிட்டான்” என்று கூறினார்கள். (26,27)</p>
<p class="Text"><span class="char-style-override-7">குரு கூறுகிறார்——</span> “தைத்திய மன்னனே! இப்பொழுது நாங்கள் உங்களுடைய புத்திரனை நீதி சாஸ்திரத்தில் மிகவும் நிபுணனாகச் செய்துவிட்டோம். பார்க்கவரான சுக்ராசார்யார் எழுதிய ‘நீதி சாஸ்திரம்’ முழுக்க இவன் நன்கு அறிவான்.” (28)</p>
<p class="Text"><span class="char-style-override-7">இரண்யகசிபு கேட்கிறான்——</span> “பிரகலாதா! அரசன் ஒருவன் தன் நண்பனிடம் எவ்வாறு பழக வேண்டும்? தன் பகைவனிடம் எவ்வாறு பழக வேண்டும்? மூவுலகங்களிலும் இரு கட்சிகளுக்கும் நன்மையையே நாடுபவனான நடுநிலை வகிப்பவன் ஒருவனிடம் எவ்வாறு நடந்து கொள்ள வேண்டும்? அதுவும் விருத்தி, சாம்யம், க்ஷயம் என்பன நேரிடுங்காலத்தில் எப்படி நடந்து கொள்ள வேண்டும்? (29)</p>
<p class="Text">புத்தி சகாயரான மந்திரிகளிடத்திலேயும், காரிய சகாயர்களான அமாத்தியர்களிடமும், வெளியுள்ளவர் என்கிற வரிவாங்கிச் சேர்க்கும் அதிகாரிகளிடமும், அந்தப்புரத்திலிருக்கும் பணியாட்களிடமும், ஒற்றர்களிடமும், நகர மக்களிடமும், தன்னால் வெற்றிகொள்ளப்பட்டுத் தன்னிடம் சேவை செய்து கொண்டிருக்கும் பகைவர்களிடத்திலும், மற்ற மக்களிடமும் அரசன் எவ்வாறு நடந்து கொள்ளவேண்டும்? (30)</p>
<p class="Text">பிரகலாதா! செய்யப்பட வேண்டியன, செய்யப்பட வேண்டாதன என்கிற காரியங்களை எவ்வாறு செய்யலாம்? குகைகளில் வாழ்பவர்கள், கோட்டைக்குள் வாழ்பவர்கள், காட்டில் வசிப்பவர்கள் முதலியவர்களை எவ்வாறு தன்வழிக்குக் கொண்டு வருவாய்? ஒளிந்து வாழும் முள்ளாகிற பகைவர்களை எவ்வாறு நடத்துவாய்? (31)</p>
<p class="Text">இவையனைத்தையும், இன்னும் எவைகளையெல்லாம் நீ கற்றாயோ, அவையனைத்தையும் ்எனக்குச் சொல். உனது மனதிலுள்ள எண்ணங்களை அறிய ஆவலாக இருக்கிறேன்.” (32)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தந்தை கூறியதைக் கேட்ட பிரகலாதன் வினயமாகத் தந்தையின் திருவடிகளில் வீழ்ந்து வணங்கி இரு கைகளையும் கூப்பியவண்ணம் கூறலானான். (33)</p>
<p class="Text"><span class="char-style-override-7">பிரகலாதன் கூறுகிறான்——</span> “சந்தேகமின்றிக் குருவானவர் எனக்கு அனைத்து விஷயங்களையும் உபதேசித்தார். அதை நானும் நன்கறிந்து கொண்டேன். ஆனால், அவர் சொல்லிக் கொடுத்த நீதிகள் அனைத்தும் சாரமற்றதாக எனக்குத் தோன்றுகிறது. (34)</p>
<p class="Text">நண்பர்களை வசப்படுத்த சாமம், தானம், பேதம், தண்டம் என்கிற நான்கு உபாயங்களைச் செய்யும்படி நீதி சாஸ்திரத்திலே கூறப்பட்டிருக்கிறது. (35)</p>
<p class="Text">ஆனால் தந்தையே! நீங்கள் கோபிக்கக் கூடாது. எனக்கு நண்பன், பகைவன் முதலியன என்னவென்றே தெரியவில்லை. பெருந்தோள் படைத்தவரே! சாத்தியமில்லாதபோது சாதனத்தினால் என்ன பிரயோஜனம் இருக்கிறது? (36)</p>
<p class="Text">தந்தையே! எல்லா ஜீவராசிகளிடமும் ஒரே மாதிரி இருக்கிற ஜகன்னாதரான பரமாத்மாவான கோவிந்தன் இவ்வுலகமாகவே விளங்கும் பொழுது பகைவன், நண்பன் என்கிற பேச்சுக்கே இடமில்லையே. (37)</p>
<p class="Text">ஸ்ரீவிஷ்ணு பகவான் தங்களிடமும் உள்ளார்; என்னிடமும் உள்ளார்; மற்றும் அனைத்து இடங்களிலும் உள்ளார். அப்பொழுது ‘இவன் எனது நண்பன்’, ‘இவன் எனது பகைவன்’ என்கிற பேத புத்திக்கு இடமேது? (38)</p>
<p class="Text">ஆகவே, தந்தையே! இவ்வுலக போகத்திற்குச் சாதனங்களான வீணான சொற்களை விடவேண்டும். ஏனெனில், அவை அவித்யையினால் (அறியாமையால்) வருகிற தீயசெயல்களில் ஈடுபடுத்தும். ஆகவே, அறியாமைக்கு உட்பட்டிருக்கும் இந்த தண்டநீதி சாஸ்திரங்களினால் யாது பயன்? ஐயனே! உலகியல் தளை நீங்கும்படியான பிரும்மவித்யையான ஞானத்திற்காகவே முயற்சி செய்ய வேண்டும். அதுவே நமக்கு நலம் தருவது. (39)</p>
<p class="Text">அசுரவேந்தே! அறியாமையினாலேயே மனிதனுக்கு அவித்யையில் வித்யை என்கிற புத்தி தோன்றுகிறது. (வித்யை என்றால் ஞானம். அவித்யை என்றால் அஞ்ஞானம்.) இது குழந்தை மின்மினிப்பூச்சியைக் கண்டு இது அக்னி என்று மயங்குவது போலாகும். (40)</p>
<p class="Text">எது உலகியல் தளையைப் போக்குமோ, அதுவே ‘தருமம்’ ஆகும். முக்தி பெறுவதற்குக் காரணமானது எதுவோ அதுவே ‘வித்யை’ எனப்படும். மற்ற செயல்களனைத்தும் வீணான துன்பத்தை உண்டாக்குமேயல்லாது வேறாகா. மற்ற வித்யைகளெல்லாம் சிற்ப (அற்ப) சாமர்த்தியமாக இருக்குமேயல்லாது உபயோகமாக மாட்டாது. (41)</p>
<p class="Text">பெரியோரே! ஆதலால் நீதிசாஸ்திரத்தினால் வரும் அரசு முதலிய பயன்களனைத்தும் தாழ்ந்தது என்று நினைத்து, மேலான ஒரு பொருளை இப்பொழுது சொல்கிறேன், மனமிரங்கிக் கேளுங்கள். உங்களை வணங்கி வேண்டிக் கொள்கிறேன். உலகிலே ‘அரசு வேண்டாம்’ என்று சொல்கிறவன் உண்டா? செல்வம் பெறவேண்டுமென்ற ஆசையற்றவன்தான் உண்டா? ஆகவே, இவையிரண்டும் எவனுக்குக் கிடைக்கவேண்டுமோ, அவனுக்குத்தானே கிடைக்கும். (42,43)</p>
<p class="Text">பெருத்த தோளுடையவரே! உலகிலே தனக்குச் செல்வம் நிறைய கிடைக்க வேண்டுமென்று அனைவரும்தான் முயற்சி செய்கிறார்கள். ஆனால், அது முற்பிறவியில் செய்த நல்வினைப்பயனால் வருவதேயன்றி முயற்சி செய்வதனால் கிடைத்துவிடாது. பிரபுவே! ஜடனான ஒருவனுக்கும், விவேகமில்லாதவனுக்கும், பலமற்றவனுக்கும், அநீதியே இழைப்பவனுக்கும்கூட, அவன் முற்பிறவியில் செய்த புண்ணியத்தினால் பலவிதமான போகங்களும், அரசு முதலியவைகளும் கிடைக்கின்றன. (44,45)</p>
<p class="Text">ஆகவே, எவனுக்குப் பெருத்த செல்வம் பெறவேண்டுமென்கிற ஆவல் இருக்குமோ, அவன் புண்ணிய கர்மங்களைச் செய்து புண்ணியத்தைச் சேர்க்கவே முயற்சி செய்யவேண்டும். எவனுக்கு முக்தி பெறவேண்டும் என்கிற ஆசை இருக்குமோ, அவன் அனைத்தையும் தனக்குச் சமமாகவே பார்க்க முயற்சி செய்யவேண்டும். (46)</p>
<p class="Text">தேவர்கள், மனிதர்கள், விலங்குகள், பட்சிகள், மரங்கள் மற்றும் புழுபூச்சிகள் இவையனைத்தும் பகவானான ஸ்ரீவிஷ்ணுவிடமிருந்து வேறுபட்டதாக இருப்பினும், உண்மையில் ஸ்ரீஅனந்தனுடைய உருவமேயாகும். ஆனால், அஞ்ஞானிகளுக்கு வேறுபோல் தோன்றுகின்றன. (47)</p>
<p class="Text">ஸ்ரீமந்நாராயணன் அனைத்து வடிவுடையவராக இருப்பதனால் தாவர—ஜங்கமாத்மகமான இவ்வுலகத்திற்கெல்லாம் அந்தர்யாமியாக இருக்கிறார் என்று நினைத்து, விவேகமுள்ளவன் அனைத்து ஜீவராசிகளையும் தனக்குச் சமமாக நினைத்திருக்க வேண்டும். (48)</p>
<p class="Text">இவ்வாறான ஞானமுள்ளவனுக்கு அனாதியான ஆறு குணங்களும் நிரம்பிய பகவான் அச்சுதன் பிரசன்னனாவார். அவனைக் கண்டு பகவான் மகிழ்ச்சி கொள்வார். அவர் மகிழ்ச்சி கொள்ள அனைத்துத் துன்பங்களும் மனவருத்தங்களும் விலகிப்போகும்.” (49)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரகலாதன் கூறியதைக் கேட்ட இரண்யகசிபு மிகவும் கோபம் கொண்டு தனது சிங்காதனத்திலிருந்து எழுந்து மகனான பிரகலாதனது திருமார்பில் ஓங்கி ஓர் அடி அடித்தான். (50)</p>
<p class="Text">கோபத்தினால் உதடுகள் துடிக்க, தீக்கொழுந்துபோல் எரிந்தவனாய் உலகங்களைச் சுட்டெரிப்பவன்போல இரு கைகளையும் பிசைந்து கொண்டு இவ்வாறு கூறலானான். (51)</p>
<p class="Text"><span class="char-style-override-7">இரண்யகசிபு கூறுகிறான்——</span> “விப்ரசித்தியே! ஹே ராகுவே! ஹே பவனே! நீங்கள் அனைவரும் ஒன்றுசேர்ந்து இப்பாலகனை நாகபாசத்தினால் நன்கு கட்டிப் பெருங்கடலில் தள்ளுங்கள். ஹும், சீக்கிரம் செல்லுங்கள், தாமதிக்க வேண்டாம். (52)</p>
<p class="Text">அப்படியில்லையெனில் அனைத்து உலகங்களும், தைத்யர்களும், தானவர்களும், மற்றுமுள்ளவர்களும் இம்முட்டாளான தீயவனது கொள்கையையே பின்பற்றுவார்கள். (அதாவது, இவனைப் போல அவர்களும் விஷ்ணு பக்தர்களாகி விடுவார்கள்.) (53)</p>
<p class="Text">இந்தத் தீயவன் நாம் எத்தனை முறை கூறினாலும், நாம் சொல்வதைக் கேட்காமல், தன்னுடைய தீயபுத்தியை விடாமல், நம் பகைவன் பக்கலிலேயே துதி செய்கிறான். தீயவர்களைக் கொல்வதுதான் சரியானதாகும். அதுவேதான் நாம் உலகிற்குச் செய்யும் நன்மையுமாகும்.” (54)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட அசுரர்கள் தங்களது யஜமானரது கட்டளையைத் தலைமேல் தாங்கி, வெகுவிரைவில் அந்தப் பிரகலாதனை நாகபாசங்களால் நன்கு பிணைத்துக் கடலில் வீசி எறிந்தார்கள். (55)</p>
<p class="Text">அப்பொழுது பிரகலாதன் இங்குமங்கும் அசையவே, அந்த முழுக் கடலிலும் பெருத்த சத்தத்துடன் அலைகள் கிளம்பிப் பொங்கி எழுந்தன! (56)</p>
<p class="Text">அறிஞரே! அப்பெருங்கடல் நீரினால் பூமி முழுவதும் அலைப்புண்டதைக் கண்ட இரண்யகசிபு அங்குள்ள அசுரர்களிடம் இவ்வாறு கூறினான். (57)</p>
<p class="Text"><span class="char-style-override-7">இரண்யகசிபு கூறுகிறான்——</span> “அடே அசுரர்களே! இத்தீயவன் இக்கடலிலேயே மூழ்கியிருக்குமாறு பெருமலைகளை நெருக்கமாகச் சிறிதும் இடைவெளிவிடாமல் இவன்மேல் அடுக்குங்கள். (58)</p>
<p class="Text">இதோ பாருங்கள், இவனை அக்னியில் போட்டோம், அக்னி இவனை எரிக்கவில்லை; ஆயுதங்களினால் குத்தினோம், அவையும் முனை மழுங்கின; சர்ப்பங்களை ஏவிக் கடிக்கவிட்டும் இவன் மரிக்கவில்லை; சம்சோஷகம் என்கிற வாயுவும், ஆலகால விஷமும், கிருத்தியை என்கிற அசுரமாயையும் இவனைக் கொல்லவில்லை; சம்பரனது மாயைகளும், நூறு யோஜனை உயரமுள்ள உப்பரிக்கையிலிருந்து கீழே தள்ளியும், திக்கஜங்கள் தங்கள் தந்தங்களால் முட்டிக் குத்தியும் மரணமடையவில்லை. இச்சிறுவன் தீயபுத்தி கொண்டவன். இவன் உயிருடன் இருப்பதனால் யாதொரு பயனுமில்லை. (59,60)</p>
<p class="Text">ஆகவே, கடலின் நடுவே பெருத்த மலைகளினால் நாற்புறமும் அமிழ்த்தப்பட்டுப் பல்லாயிரம் வருடங்கள் நீரிலே மூழ்கி இருந்தானேயாகில் இத்தீயவன் தானே உயிரை விட்டுவிடுவான். (61)</p>
<p class="Text">இதைக் கேட்ட அசுரர்களும் தானவர்களும் மிக உயரமான மலைகளைக் கொண்டு வந்து பிரகலாதன் மேல் போட்டுச் சுற்றிலும் ஆயிரம் யோஜனை அளவாய் அடுக்கினார்கள். (62)</p>
<p class="Text">புத்திசாலியான பிரகலாதன் கடலில் மலைகளினால் அமிழ்த்தப்பட்டபோதிலும், திருவாரதன சமயத்தில் ஒரே சித்தமுடையவனாக ஸ்ரீஅச்சுதனான பகவானை இவ்வாறு துதிக்கலானான். (63)</p>
<p class="Text"><span class="char-style-override-7">பிரகலாதன் துதிக்கிறான்——</span> “ஹே தாமரைக்கண்ணனே! தங்களை வணங்குகிறேன். ஹே புருஷோத்தமா! நமஸ்காரம். அனைத்து உலகுமானவரே! தங்களுக்கு வணக்கம். கூர்மையான சுதர்சன சக்கரம் ஏந்தியவரே! தங்களைத் திரும்பத் திரும்ப வணங்குகிறேன். (64)</p>
<p class="Text">பசுக்களுக்கும் அந்தணர்களுக்கும் பிரியமானவரே! பிரும்மண்யம் என்று கூறப்படுகின்ற தவம், வேதம் இரண்டிற்கும் தேவனாகவும், அகில உலகிற்கும் ரட்சகனாகவும், ஸ்ரீகிருஷ்ணன் என்றும், ஸ்ரீகோவிந்தன் என்றும் திருநாமம் கொண்டவனான உனக்குத் திரும்பத் திரும்ப வணக்கம். (65)</p>
<p class="Text">தாங்களே பிரும்மாவாக இருந்து உலகத்தைப் படைக்கிறாய். பின் அந்த நிலையாக நிற்கிற பூவுலகை விஷ்ணுவாக இருந்து காப்பாற்றுகிறாய். கல்பாந்தத்தில் ருத்ரமூர்த்தியாக இருந்து இவ்வுலகை அழிக்கிறாய். இவ்வாறு மும்மூர்த்திகளாக விளங்கும் தங்களைத் திரும்பத் திரும்ப வணங்குகிறேன். (66)</p>
<p class="Text">அச்சுதனே! தேவர்கள், யட்சர்கள், கந்தர்வர்கள், கின்னரர்கள், அசுரர்கள், சித்தர்கள், நாகர்கள், பிசாசங்கள், அரக்கர்கள், மனிதர்கள், விலங்குகள், தாவரங்கள், எறும்புகள், ஊர்வன, நிலம், நீர், தீ, காற்று, ஆகாயம், சப்தம், பரிசம், ரூபம், ரசம், கந்தம், மனம், புத்தி, ஆன்மா, காலம், குணம் இவையனைத்தின் பாரமார்த்திகமான ரூபம் தாங்களே அல்லவா? அவையனைத்திலும் தாங்களே வியாபித்திருக்கிறீர்கள். (67—69)</p>
<p class="Text">தாங்கள்தான் வித்யையான ஞானமும், அவித்யையான அஞ்ஞானமும், பொய்யும், மெய்யும், நஞ்சும், அமுதமும். வேதங்களில் கூறப்படுகின்ற பிரவிருத்தி கர்மங்களும், நிவிருத்தி கர்மங்களும் தாங்களே. ஸ்ரீவிஷ்ணுவே! தாங்களே அனைத்துச் செயல்களின் போக்தா. அந்த கர்மங்கள் செய்வதற்கான சாதனங்களும் தாங்களே. அனைத்துக் கர்மங்களின் பயனும் தாங்களே. (70,71)</p>
<p class="Text para-style-override-7">பிரபுவே! என்னிடத்திலேயும் மற்றவர்களிடத்திலேயும் தங்களுக்கு <span class="char-style-override-9">‡</span>சேஷபூதங்களான அகில உலகங்களிலேயும் தாங்கள் பரவியிருப்பது, <span class="char-style-override-9">§</span>உபாதான நிமித்த காரண வடிவமான செல்வத்தையும், அளவிலடங்காத ஞானம், சக்தி முதலான மங்கள குணங்களையும் நன்றாகக் குறிப்பிடுகின்றது. (72)</p>
<p class="Foot-Note para-style-override-7"><span class="char-style-override-37">‡</span><span class="char-style-override-7"> சேஷபூதம் —</span> ஒன்றிற்கு கீழே இயற்கையாகவே அடிமை என்கிற மனப்பான்மை கொள்வது. உயிருக்கு உடல் இயற்கையாகவே அடிமையாகவுள்ளது. பரமாத்மாவிற்கு மற்ற ஜீவன்களும், ஜடமான உலகமும் உடலாயிருந்து அந்த பரமாத்மாவின் விருப்பப்படி நியமிக்கும்படியும், தீர்க்க முடியாத அடிமைத்தனத்தை உடையதாக இருப்பதாலும் சேஷபூதங்கள் எனப்படும். ஒருவனுக்குத் தனது கர்மாதீனமாக வந்த இந்த உடல் அக்கர்மங்கள் கழிந்தவுடன் தீர்ந்துவிடும். ஆகையால், இயற்கையால் தீர்க்க முடியாத அடிமைத்தனம் உடையதல்ல. ஆனது பற்றி சோபாதிக சேஷமானது. மற்றவை பரமனுக்கு நிருபாதிக சேஷமானவை. சோபாதிகமாவது ஏதோவொரு காரணத்தை முன்னிட்டு வரும் அடிமைத்தனம் (சேஷத்துவம்). ஒருவனுக்குக் கீழ் ஒருவன் சம்பளம் பெற்று வேலை செய்தால், அந்த ஒருவன் சோபாதிக அடிமைத்தனத்துடன் தன்னிஷ்டப்படி செயலைச் செய்யக் கூடாதவனும் ஆவான். ஆக இவையனைத்தும் இறைவனுக்கு சேஷபூதங்களாம்.</p>
<p class="Foot-Note para-style-override-7"><span class="char-style-override-37">§</span><span class="char-style-override-7"> உபாதான நிமித்த காரணங்கள் —</span> காரண நிலையினின்றும் காரிய நிலைக்கு வந்த பின்பும் எந்த காரண வஸ்துவின் தருமமான குணம் கூடவே நிற்குமோ, அதுவே உபாதான கருமம். மண் குடமாக வனையப்பட்டாலும் மண்ணின் தன்மை அதன் கூடவே இருப்பது. நிமித்த காரணமாவது குயவனுடைய சங்கல்பம். இதற்கு உதவும் சக்கரம், தடி முதலியன உபாதான காரணங்களாம்.</p>
<p class="Foot-Note">இங்கு பரமாத்மாவானவன் ஜீவஜடமான உலகத்தை உடலாக உடையவனாதலால் அவ்வுடலோடு அவனது இருப்பு கூறப்பட்டது. அவன் அவ்வுடலான உலகை சிறுக்கவும் பெருக்கவும் நினைப்பதால் அப்பரமனே நிமித்த காரணமாவான்.</p>
<p class="Text">யோகிகள் தங்களையே தியானிக்கிறார்கள். வேள்வி புரிபவர்களும் தங்களைக் குறித்தே வேள்வியைச் செய்கின்றனர். தாங்களே பித்ருதேவதைகளாக இருந்து சிராத்தத்தில் தருகின்ற கவ்வியமான ஆகாரத்தை எடுத்துக் கொள்கிறீர்கள். தேவர்களாக இருந்து வேள்விகளில் தரும் ஹவிஸ்ஸை உண்கிறீர்கள். (73)</p>
<p class="Text">ஈசுவரனே! இந்தப் பெருத்த பிரபஞ்சமே தங்களுடைய பருஉடல். அதைவிட நுண்ணியதான இவ்வுலகம் தங்களது சூட்சும உடல். அதைவிட நுண்ணியவை பல வேறுபட்ட உடல்கள் கொண்ட இவ்வனைத்து பிராணிகளும். இவற்றில் ஒளிந்து நிற்கும் அந்தராத்மாவான ஆன்மா இன்னும் மிகமிக நுண்ணியதாகும். (74)</p>
<p class="Text">சூட்சுமம் முதலான எந்தவொரு விசேஷணங்களும் இல்லாத, நினைக்க முடியாத, யாதொரு சொரூபம் உண்டோ, அதுவே உன்னுடைய பரமாத்ம சொரூபம். அவ்வாறான புருஷோத்தமனான உம்மை வணங்குகிறேன். (75)</p>
<p class="Text">எங்கும் எதிலும் நிறைந்து விளங்குபவரே! அகில ஜீவராசிகளிலும் சத்துவம், ராஜஸம், தாமசம் என்கிற முக்குணங்களைப் பற்றியதாய், உம்முடைய எந்தப் பிராகிருத (இயற்கையான) சக்தி உள்ளதோ, ஜீவசொரூபமான அந்த சக்தியை வணங்குகிறேன். (76)</p>
<p class="Text">எது சொல்லிற்கும் மனதிற்கும் எட்டாததோ, எந்தவோர் அடைமொழியினாலும் இப்படித்தான் என்று கூற முடியாததோ, ஞானிகளது மெய்யறிவினால் மட்டும் எடுத்துக்காட்டக் கூடியதோ, அப்படிப்பட்ட முக்தாத்ம சொரூபமாய் இருக்கிற உம்முடைய ‘ஸ்வதந்திரம்’ என்கிற சக்தியை வணங்குகிறேன். (77)</p>
<p class="Text">எவருக்கு மேலே என்று ஒன்றில்லையோ, எவருக்கு வேறானது என்று ஒன்றில்லையோ, எவர் அனைத்திற்கும் வேறாக எதிலும் ஒட்டாமல் இருக்கிறாரோ, அவ்வாறான பகவான் ஸ்ரீவாசுதேவனுக்கு நமஸ்காரம். (78)</p>
<p class="Text">எவருக்குக் கருமாதீனமாக வரும் ரூபமோ, பெயரோ இல்லையோ, எவர் அவருடைய இருப்பினால் (லட்சணையால்) மட்டும் இருப்பதாக மாத்திரம் காணப்படுபவரோ, அவ்வாறான மகாத்மாவிற்கு மும்முறை வணக்கம் செய்கிறேன். (79)</p>
<p class="Text">எவரது பரசொரூபமான சங்கர்ஷணன், வாசுதேவன் முதலான வியூக ரூபங்களை அறியாமல், விபவாவதாரங்களான மத்ஸ்யம், கூர்மம், ஸ்ரீராமன், ஸ்ரீகிருஷ்ணன் என்கிற அவதார ரூபங்களையே அர்ச்சனை முதலியன செய்கிறார்களோ, அந்த பரமாத்மாவிற்கு நமஸ்காரம். (80)</p>
<p class="Text">எந்த இறைவன் அனைத்து ஜீவராசிகளின் இதயத்திலும் அந்தர்யாமியாக இருந்து, அந்த ஜீவன் செய்யக்கூடிய நற்கர்ம—தீயகர்மங்களைப் பார்த்துக் கொண்டிருக்கிறாரோ, அந்த சர்வசாட்சியும் அகிலமாகவும் விளங்கும் பரம்பொருளை வணங்குகிறேன். (81)</p>
<p class="Text">கண்ணுக்குப் புலப்படுகின்ற இந்த ஜகமெல்லாம் எவரிடமிருந்து பிரியாமல் இருக்கின்றதோ, அந்த ஸ்ரீவிஷ்ணு பகவானுக்கு நமஸ்காரம். எவர் இந்த அகில உலகங்கட்கும் ஆதிகாரணரோ, எவர் யோகிகளால் தியானிக்கப்படுபவரோ, அந்த அழிவற்ற மூர்த்தியான ஸ்ரீஹரி எனக்குப் பிரசன்னனாகக் கடவர். (82)</p>
<p class="Text">அட்சரம் என்கிற பெயரை உடைய எவரிடத்தில் இவ்வுலகங்களெல்லாம் துணியில் நூல் கலந்திருப்பது போலவும், நூலில் மணிகள் கோக்கப்பட்டது போலவும் விளங்குகின்றதோ, அந்த இறைவன் தியானத்தால் மட்டும் அறியக் கூடியவர். அனைத்திற்கும் தலைவராகவும், அழிவற்றவராகவும் இருக்கிற அந்த ஸ்ரீவிஷ்ணு பகவான் எனக்குப் பிரசன்னராகக் கடவர். (83)</p>
<p class="Text">எவரிடத்தில் அனைத்துலகங்களும் பிரளய காலத்தில் ஒடுங்குமோ, எவரிடத்திலிருந்து படைப்பின் போது அனைத்தும் தோன்றுமோ, எவர் அனைத்து ஜீவராசிகளாகவும், அனைத்திற்கும் ஆதாரமாகவும் இருக்கிறாரோ, அந்த சுவாமிக்குப் பலமுறை வணக்கம் கூறுகிறேன். (84)</p>
<p class="Text">அந்த அனந்தனான பகவான் எங்கும் எதிலும் ஆன்மாவாக உள்ளும் புறமும் பரவி, ஞானானந்தமயனாய் நிறைந்திருக்கிறபடியால் நானும் அவராகவே இருக்கிறேன்! ஆகவே, என்னிடமிருந்தே அனைத்தும் உண்டாயிற்று! நானே அனைத்துமாக இருக்கிறேன்! என்னிடமே அனைத்தும் இருக்கின்றன! (85)</p>
<p class="Text para-style-override-7">நானே அழிவில்லாதவனாகவும் நித்தியனாகவும், வேறோர் ஆதாரமின்றித் தன்னிலேயே தானாக இருப்பவனாகவும் இருக்கும் பரமாத்மாவாக இருக்கிறேன். நான் படைப்பிற்கு முன் பிரும்மனாகவும், பிரளய காலத்திலே எல்லாம் என்னுள் ஒடுங்கும்படியான பரமபுருஷனாகவும் இருப்பவன்.” (86)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span> இக்கருத்தைக் கூறும் நம்மாழ்வார் திருவாய்மொழி (5/6/1<span>)</span>——</p>
<p class="Foot-Note-Slok">கடல் ஞாலம் செய்தேனும் யானே என்னும்</p>
<p class="Foot-Note-Slok">கடல் ஞாலம் ஆவேனும் யானே என்னும்</p>
<p class="Foot-Note-Slok">கடல் ஞாலம் கொண்டேனும் யானே என்னும்</p>
<p class="Foot-Note-Slok">கடல் ஞாலம் கீண்டேனும் யானே என்னும்</p>
<p class="Foot-Note-Slok">கடல் ஞாலம் உண்டேனும் யானே என்னும்</p>
<p class="Foot-Note-Slok para-style-override-2">கடல் ஞாலத்தீசன் வந்தேறக் கொலோ?)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் பத்தொன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-20">இருபதாவது அத்தியாயம் — பிரகலாதனின் துதியும், ஸ்ரீபகவான் தோன்றுதலும்</p>
<p class="Text"><span class="char-style-override-7">பராசர மகரிஷி கூறுகிறார்——</span> அந்தணரே! இவ்வாறு பிரகலாதன் ஸ்ரீபகவான் விஷ்ணுவைத் ‘தன்னிலும் வேறானவனல்ல’ என்று சிந்தித்துச் சிந்தித்துப் பூர்ணமான (முழுவதுமாக) தன்மய நிலையை அடைந்தபொழுது தன்னையே அச்சுதனுடைய திருமேனியாகக் கருதி அனுபூதி நிலையில் இருந்தான். (1)</p>
<p class="Text">தன்னையே மறந்தான். அந்நிலையில் ஸ்ரீமந்நாராயணனைத் தவிர வேறொன்றும் அவனுக்குத் தென்படவில்லை. நானே அழிவற்ற, எங்கும் நிரம்பிய பரமாத்மா என்கிற பாவனையே அவனது மனதில் குடிகொண்டிருந்தது. இவ்வாறான தியானயோகப் பெருமையினால் வரிசையாக அனைத்துக் கர்மாக்களின்றும் விடுதலை பெற்ற, மிகவும் தூய்மையுடைய அவனது அந்தக்கரணத்தில் ஞானசொரூபரான, அச்சுதரான ஸ்ரீமந்நாராயணன் தோன்றியருளினார். (2,3)</p>
<p class="Text">மைத்திரேயரே! இவ்வாறு யோகப்பியாச பலத்தினால் அசுரனான பிரகலாதன் ஸ்ரீமந்நாராயண மயமாகவே ஆனதினால் அவனுடைய திருமேனியைச் சுற்றியிருந்த நாகபாசக் கட்டுகள் ஒரு நொடி நேரத்தில் சின்னாபின்னமாக இற்று வீழ்ந்தன. (4)</p>
<p class="Text">பின்பு அங்குமிங்கும் அலையக்கூடிய நட்சத்திரக் கூட்டங்கள் அப்படியே நின்றன. அலையோடு கூடின பெருங்கடல்கள் நடுங்கின. வனங்கள், உபவனங்கள், பெரிய மலைகள் ஆகியவற்றோடு கூடின இப்பூமண்டலமே ஆட ஆரம்பித்தது. (5)</p>
<p class="Text">அவ்வமயம் பேரறிஞனான பிரகலாதன் அசுரர்கள் தம் மேல் அடுக்கியிருந்த மலைகள் அனைத்தையும் விலக்கித் தள்ளிவிட்டுக் கடலிலிருந்து வெளியே வந்தான். (6)</p>
<p class="Text">அதன்பின் ஆகாயம் முதலிய பஞ்சபூதங்களடங்கிய இந்நிலவுலகைக் கண்டு, தான் பிரகலாதன், இரண்யகசிபுவின் மைந்தன் என்கிற நினைப்பு வந்தது. (7)</p>
<p class="Text">பேரறிஞனான அந்தப் பிரகலாதன் இறைவனைப் பற்றிய ஒரே சிந்தனையில் மனம், சொல், உடல் மூன்றையும் தன்வசமாக்கிக் கொண்டு குழப்பத்தை விடுத்துத் தைரியத்தைக் கைக்கொண்டு, அனாதியான புருஷோத்தமனான ஸ்ரீபகவானைத் திரும்பவும் துதிக்கலானான். (8)</p>
<p class="Text"><span class="char-style-override-7">பிரகலாதன் துதிக்கிறான்——</span> “உண்மையான அர்த்தசொரூபரே! கண்களில் காணக் கூடிய திருமேனி கொண்டவரே! ஸ்தூல—சூட்சும ரூபரே! (உலகமே கனவில் காணக் கூடிய ரூபமானவரே!) காரியகாரண ரூபரே! கண்களுக்குப் புலப்படும்படியாகவும் புலப்படாதவராகவும் விளங்குபவரே! ஐம்பொறிகள், ஐம்புலன்கள், ஐம்பெரும் பூதங்கள் ஆகியவைகளைக் கடந்தவரே! அனைத்திற்குமான ஈசுவரரே! நிரஞ்ஜனரே! நித்தியரே! தங்களுக்கு வணக்கம். (9)</p>
<p class="Text">தமது குணங்களால் பிறரை மகிழ்விப்பவரே! அனைத்து குணங்கட்கும் ஆதாரபூதரே! குணங்களற்றவரே! நற்குணங்களில் குடியிருப்பவரே! பிரபஞ்சமான ஸ்தூலரூபரும், ஆன்மாவான சூட்சுமரூபருமாகியவரே! விசுவரூபரே! (அல்லது வைசுவாநர ரூபரே!) சூட்சுமரூபரே! பிரகாசமாகவும் (வெளிப்படையாகத் தோன்றுபவரும்), அப்பிரகாசமாகவும் (கண்ணுக்குப் புலப்படாதவராகவும்) விளங்குபவரே! தங்களுக்கு வணக்கம். (10)</p>
<p class="Text">வேதநெறிக்குப் பகைவரானவருக்குக் கோரரூபமாகவும், இயற்கையில் மிகவும் சாந்த சொரூபியாகவும் விளங்குபவரே! ஞானமயனாகவும் அஞ்ஞானமயனாகவும் இருப்பவரே! உள்ளதும் இல்லாதுமானவரே! காரியகாரணரூபமான இவ்வுலகம் தோன்றக் காரணமானவரே! இருப்பதும் இல்லாததுமான இவ்வுலகைக் காப்பவரே! தங்களை வணங்குகிறேன். (11)</p>
<p class="Text">மட்குடம் போன்று நிலையற்றவராகவும், ஆகாயம் போன்று நிலையாக இருக்கும் இவ்வுலகமாகவும் தோற்றமளிப்பவரே! ஆனால், உலகத்தை விடுத்துத் தனித்து நிற்பவரே! ஞானிகளுக்கும் புகலிடமானவரே! ஒன்றாகவும் பலவாகவும் விளங்கும் ஆதிகாரணராகிய வாசுதேவனான தங்களை வணங்குகிறேன். (12)</p>
<p class="Text">எவர் ஸ்தூலரூபத்தினால் தோன்றுகிறவராகவும், சூட்சுமரூபத்தினால் தோன்றாத ஆன்ம ரூபமாகவும் இருக்கிறாரோ, எவர் அனைத்து பூதங்களையும் தன்னுடலாகக் கொண்டு அனைத்திலும் தான்மட்டில் வேறாக நிற்கிறாரோ, இவ்வுலகப் படைப்பிற்குத் தான் காரணமாக இல்லாவிட்டாலும் எவரிடமிருந்து இவ்வுலகமனைத்தும் தோன்றியதோ, அந்த புருஷோத்தமரான பகவானுக்கு வணக்கம்.” (13)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பலவாறாகத் தன்மயனாய் துதிக்கும் பிரகலாதனது பக்தி கண்டு மகிழ்ந்த இறைவன் பீதாம்பரம் உடுத்தியவராக நேரில் காட்சி தந்தார். (14)</p>
<p class="Text">அந்தணரே! அவ்வாறு திடீரென பகவான் தோன்றியதும் அதைக் கண்டு திகைத்த பிரகலாதன் எழுந்து நின்று இரு கைகளையும் கூப்பியவண்ணம் நா தழுதழுக்க ‘ஸ்ரீவிஷ்ணு பகவானுக்கு வணக்கம்’ என்று பன்முறை கூறலானான். (15)</p>
<p class="Text"><span class="char-style-override-7">பிரகலாதன் துதிக்கிறான்——</span> “இறைவா! சரணமடைந்தவர்களின் துன்பங்களைத் துடைப்பவரே! ஸ்ரீபகவானே தாங்கள் மகிழ்ச்சி கொள்ள வேண்டும். அச்சுதரே! என்னைத் திரும்பவும் கடாட்சிப்பதனால் பரிசுத்தனாக்க வேண்டுகிறேன்.” (16)</p>
<p class="Text"><span class="char-style-override-7">பகவான் கூறுகிறார்——</span> “ஹே பிரகலாதா! நீ பயனில் கருத்தின்றி ஒரே நினைவாக என்னையே நினைத்துப் பக்தி செய்ததனால் நான் மிகவும் மகிழ்ந்தேன். உனக்கு விருப்பமான வரத்தை வேண்டுவாயாக!” (17)</p>
<p class="Text"><span class="char-style-override-7">பிரகலாதன் கூறுகிறான்——</span> “ஹே நாதரே! அச்சுதரே! தேவர்கள், மனிதர்கள், ஜீவராசிகள் முதலிய 84 லட்சம் பிறவிகளில் எப்பிறவி எடுத்தாலும் அப்பிறவிகள் தோறும் தங்களிடம் இடையறாத பக்தி எனக்கு உண்டாக வேண்டும். (18)</p>
<p class="Text">விவேகமற்றவர்களுக்கு எவ்வாறு இவ்வுலகியல் போகப் பொருட்களில் தீராத தீவிரமான ஆசை இருக்கிறதோ, அதுபோன்று தங்களை என்றென்றும் நினைத்திருக்கும் அன்பான ஆசை என் இதயத்தில் என்றென்றும் நீங்காதிருக்க வேண்டும்.” (19)</p>
<p class="Text"><span class="char-style-override-7">பகவான் கூறுகிறார்——</span> “ஹே பிரகலாதா! முன்பிருந்தே என் மேல் பிரியாத பக்தி கொண்டவனாக இருக்கிறாய். இன்னும் வருகிற காலத்திலேயும் அது நன்கு பெருகும். இதைத் தவிர உனக்கு வேறு ஏதாவது வரம் வேண்டுமானாலும் அதைக் கேட்டுப் பெற்றுக் கொள்.” (20)</p>
<p class="Text"><span class="char-style-override-7">பிரகலாதன் கூறுகிறான்——</span> “தேவதேவனே! தங்களையே நான் துதிப்பதனால் என்னிடம் என் தந்தைக்கு பகைமை ஏற்பட்டுள்ளது. அதனால், அவருக்கு என்ன பாவம் ஏற்பட்டிருக்குமோ, அந்தப் பாவம் நசித்துப் போக வேண்டும். (21)</p>
<p class="Text">மேலும் என்னுடலில் ஆயுதங்களினால் அடித்துத் துன்புறுத்தியும், அக்னியில் இட்டும், சர்ப்பங்களினால் கடிக்கச் செய்தும், ஆகாரத்தில் நஞ்சு கலந்து தந்தும், நாகபாசங்களால் கட்டிக் கடலில் தள்ளியும், பெருமலைகளை என்மேல் சுமத்தியும், மேலும் என்னென்ன தண்டனைகளை என் மேல் செய்து உமது அன்பனான அடியேனைக் கொல்லப் பார்த்த என் பிதாவிற்கு ஏற்பட்டிருக்கும் அளவில்லாத அந்த பெருத்த பாவங்களனைத்தும் தங்களது கடாட்சத்தினால் நீங்க வேண்டும். என் பிதா பாவங்களினின்றும் விடுபட வேண்டும்.” (22—24)</p>
<p class="Text"><span class="char-style-override-7">பகவான் கூறுகிறார்——</span> “ஹே பிரகலாதா! எனது கிருபையினால் உனது அனைத்து விருப்பங்களும் நிறைவேறும். அசுரபாலகனே! உனக்கு இன்னுமொரு வரம் தருகிறேன். உனக்கு வேண்டியதைக் கேட்டுப் பெற்றுக் கொள்.” (25)</p>
<p class="Text"><span class="char-style-override-7">பிரகலாதன் கூறுகிறான்——</span> “இறைவா! தங்களுடைய திருவடித்தாமரைகளில் பிரியாத பக்தி உண்டாகுமாறு தாங்கள் அருள்புரிந்ததனாலேயே நான் பிறந்த பிறவிப்பயனைப் பெற்றுவிட்டேன். பிரபுவே! அனைத்துலகங்களின் காரணரூபரான தங்களிடத்தில் எவனுக்கு அசைவற்ற நிலையான பக்தி இருக்குமோ, அவனது கைகளிலே முக்தி என்கிற பெரும்பேறு இருக்கும்போது, அறம், பொருள், இன்பம் என்கிற முப்பேறுகளினால் ஆவதென்ன?” (26,27)</p>
<p class="Text"><span class="char-style-override-7">பகவான் கூறுகிறார்——</span> “ஹே பிரகலாதா! உன் இதயம் என்னிடத்தில் பக்தி கொண்டு எவ்வாறு அசையாதிருக்கிறதோ, அதன் காரணத்தினால் நீ எனது திருவருளினால் பெரிதான பெறற்கரிதான முக்தியின்பத்தையும் பெறுவாய்.” (28)</p>
<p class="Text"><span class="char-style-override-7">பராசரர் கூறுகிறார்——</span> ஹே மைத்திரேயரே! இவ்வாறு கூறிய பகவான், பிரகலாதன் பார்த்துக் கொண்டிருக்கும் பொழுதே அங்கிருந்து மறைந்தருளினார். பிரகலாதனும் திரும்ப வந்து தன் பிதாவின் திருவடிகளில் வீழ்ந்து வணங்கினான். (29)</p>
<p class="Text">அந்தணரே! அப்பொழுது பிதாவான இரண்யகசிபு எந்த தன் பிள்ளைக்குப் பலவிதமான துன்பங்களை இழைத்தானோ, அந்த தன் பிள்ளையின் உச்சியை முகர்ந்து, கண்களில் நீர் பெருக “குழந்தாய்! நீ பிழைத்திருக்கிறாயா?” என்று கேட்டான். (30)</p>
<p class="Text">அவ்வம அசுரப் பேரரசன் தான் செய்த தீச்செயல்களை நினைத்துப் பச்சாதாபப்பட்டுத் திரும்பவும் பிரகலாதனிடம் அன்பு பாராட்டலானான். அவ்வாறே தருமமறிந்த பிரகலாதனும் தன் குரு, தாய், தந்தை ஆகியவர்களிடம் அன்புடன் பணிவிடை செய்து வந்தான். (31)</p>
<p class="Text">ஹே மைத்திரேயரே! இதன்பின் சிறிது காலத்திற்குப் பிறகு இரண்யகசிபு முன்பு நேர்ந்திருக்கிற சனகாதிகள் சாபத்தினால் பகவானிடத்தில் பகைமை முற்றி பின்பும் தன் மகனைக் கொல்ல யத்தனித்தபோது ஸ்ரீஹரியான பகவான் நரசிங்க திருவுருவம் தாங்கி, அவ்வரக்கன் சுட்டிக்காட்டிய தூணிலிருந்து தோன்றி, அவ்வசுர மன்னனை வதைத்தார். அதன்பின் பகவான் ஸ்ரீமகாவிஷ்ணு பிரகலாதாழ்வானை அசுர குலத்திற்கு மன்னனாகப் பட்டாபிஷேகம் செய்வித்தார். (32)</p>
<p class="Text">அந்தணரே! ஊழ்வினை ரூபமான அரசுச்செல்வம், புத்திரர்கள், பேரன்களைப் பெற்று பெரும் செல்வத்தையும் அடைந்து, கர்மவினைகள் கழிந்த பிறகு, புண்ணியம்—பாவம் இரண்டையும் பகவத் தியானயோகத்தினால் தொலைத்து மேன்மையான முக்தியின்பத்தை அடைந்தான், பிரகலாதன். (33,34)</p>
<p class="Text">மைத்திரேயரே! நீ எந்தப் பிரகலாதனைப் பற்றிக் கேட்டாயோ, அந்தப் பிரகலாதன் இறைவனிடம் அகலாத பக்தி கொண்டவன், பேரறிஞன், அசுரசிரேஷ்டன் — இவ்வாறான பிரபாவங்கள் கொண்டவன். இவ்வாறான பெருமை கொண்ட பிரகலாதனது இச்சரித்திரத்தை எவன் கேட்கிறானோ, அவனது பாவங்கள் அனைத்தும் வெகு விரைவில் அழிந்துபோம். (35,36)</p>
<p class="Text">மைத்திரேயரே! எவன் பிரகலாதனுடைய இச்சரித்திரத்தைக் கேட்கிறானோ அல்லது படிக்கிறானோ, அவன் பகல்—இரவுகளில் அதாவது தொடர்ந்து செய்த பாவங்கள் அனைத்தினின்றும் விடுதலை பெறுகிறான் என்பதில் சிறிதும் ஐயமில்லை. (37)</p>
<p class="Text">அந்தணரே! பௌர்ணமி, அமாவாசை, அஷ்டமி, துவாதசி முதலிய திதிகளில் எவனொருவன் இச்சரித்திரத்தைப் படிக்கிறானோ, அவனுக்கு கன்றுக்குட்டியுடன் நன்கு அலங்கரித்த காராம்பசுவைப் பூரணமான தட்சிணையுடன் நல்லதொரு சத்பாத்திரமான அந்தணனுக்குத் தானம் செய்த பலன் கிடைக்கும். (38)</p>
<p class="Text">எவன் பக்தியுடன் இந்தப் பிரகலாதனுடைய சரித்திரத்தைக் கேட்கிறானோ, அவனை ஸ்ரீமந்நாராயணன் பிரகலாதனைக் காத்தருளியதுபோல் அனைத்து ஆபத்துக்களையும் நீக்கி எப்பொழுதும் காத்தருள்வார். (39)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் இருபதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-21">இருபத்தோராவது அத்தியாயம் — மருத் கணங்களின் தோற்றம்</p>
<p class="Text"><span class="char-style-override-7">பராசரர் கூறுகிறார்——</span> ஸம்ஹ்லாதனது புத்திரர்கள் ஆயுஷ்மான், சிபி, பாஷ்கலன் என்கிற மூவரும் ஆவார்கள். பிரகலாதனது புத்திரன் விரோசனன் என்பவனாவான். விரோசனனுக்கு பலி என்பவன் மகனாவான். (1)</p>
<p class="Text">முனிவரே! பலிக்கு நூறு பிள்ளைகள் பிறந்தனர். அவர்களில் மூத்தவன் பெயர் பாணாசுரன். இரண்யாட்சனுக்கு உத்குரன், சகுனி, பூதசந்தாபனன், மகாநாபன், மகாபாகு மற்றும் காலநாபன் முதலிய குழந்தைகள் பிறந்தனர். இவர்கள் அனைவரும் மிகவும் பலம் பொருந்தியவர்கள். (2,3)</p>
<p class="Text">கசியபருடைய இரண்டாவது மனைவியான தனுவின் புதல்வர்கள் த்விமூர்த்தன், சம்பரன், அயோமுகன், சங்குசிரஸ், கபிலன், சங்கரன், ஏகசக்கரன், மகாபாகு, தாரகன், மகாபலன், சுவர்பானு, விருஷபர்வா, மகாபலி, புலோமா மற்றும் மிகுந்த பராக்கிரமம் வாய்ந்த விப்ரசித்தி முதலியவர்கள் ஆவார்கள். சுவர்பானுவின் பெண் பிரபா என்பவள். விருஷபர்வாவின் பெண்களான சர்மிஷ்டை, உபதானீ, ஹயசிரா ஆகிய மூவரும் மிகவும் அழகானவர்கள். வைசுவாநரனுக்கு புலோமா, காலகா என்று இரண்டு பெண் பிள்ளைகள். (4—7)</p>
<p class="Text">பெரியோரே! இவர்கள் இருவரும் மரீசியின் புதல்வரான கசியபரை மணந்தனர். இவர்களது புத்திரர்கள் அறுபதினாயிரம் பேர்கள் ஆவார்கள். (8)</p>
<p class="Text">மரீசியினுடைய புத்திரரான கசியபரின் இவ்வறுபதினாயிரம் பிள்ளைகளும் பௌலோமர்கள், காலகேயர்கள் என்றழைக்கப்பட்டனர். இவர்களைத் தவிர விப்ரசித்தி என்பவனுக்கு சிம்ஹிகை என்கிற பெண்ணிடம் மிகவும் பயங்கரமான, பலம் பொருந்திய, கொடூரமான இன்னும் பல புத்திரர்கள் பிறந்தனர். அவர்கள் வியம்சன், சல்லியன், பலவான், நயன், மிகுந்த பலம் பொருந்திய வாதாபி, இல்வலன், நமுசி, கசிருமன், அந்தகன், நரகன், காலநாபன், மிகுந்த வீரம் பொருந்திய ஸ்வர்பானு என்கிற ராகு, வக்த்ரயோதீ என்பவர்கள் ஆவார்கள். இவர்களனைவரும் தானவர்கள்; தனுவின் பரம்பரையைப் பெருக்கச் செய்தவர்கள். (9—12)</p>
<p class="Text">இவர்களது மகன்களும் பேரன்மார்களும் நூற்றுக்கணக்கில் ஆயிரக்கணக்கில் விரிந்திருந்தனர். பெருத்த தவம் மூலம் ஆன்மஞானத்தைப் பெற்ற தைத்திய சிரேஷ்டனான பிரகலானுடைய குலத்தில் நிவாதகவசர்கள் என்கிற தைத்தியர்கள் தோன்றினர். கசியபருடைய மற்றொரு மனைவியான தாமிரை என்பவளுக்கு சுகி, சியேனி, பாசி, சுக்ரீவி, சுசி, கிருத்ரிகா என்கிற ஆறு கன்னிகைகள் பிறந்தனர். இவர்கள் அனைவரும் மிகவும் பெருமை பொருந்தியவர்கள் என்று அழைக்கப்படுகின்றனர். சுகி என்பவளிடம் கிளிகளும், கோட்டான்களும், கோட்டான்களுக்குப் பகையான காக்கைகளும் பிறந்தன. சியேனி என்பவளிடம் பருந்துகளும், பாசி என்பவளிடம் செம்போத்துக்களும், கிருத்ரிகா என்பவளுக்குக் கழுகுகளும் பிறந்தன. (13—16)</p>
<p class="Text">சுசிக்கு நீர்ப்பறவைகளும், சுக்ரீவி என்பவளுக்குக் குதிரைகளும் ஒட்டகங்களும் கழுதைகளும் பிறந்தன. இவையனைத்தும் தாமிரையின் வம்சங்களாகும். வினதைக்கு அருணனும் கருடனும் பிள்ளைகள். இவர்களில் பறவை கணங்களில் மிகவும் உயர்ந்தவரான கருடன் மிகவும் கொடூரமான திருமேனி கொண்டவன்; பாம்புகளைப் பிடித்துத் தின்பவன். (17,18)</p>
<p class="Text">பிராம்மணோத்தமரே! சுரசை என்பவளுக்கு ஆயிரக்கணக்கான பாம்புகள் பிறந்தன. அவையனைத்தும் மிகவும் பலம் பொருந்தியவைகள்; விண்வெளியில் பறப்பவைகள்; பல தலைகள் கொண்டவைகள்; பெருத்த உடல் படைத்தவைகள். கத்ரு என்பவளுக்கு ஆயிரமாயிரம் நாகங்கள் பிறந்தன. அவைகள் அனைவரும் பெரும் பலமும், மிகுந்த தேஜசும், பல தலைகள் கொண்டவைகளாகவும் இருந்தன. இவையனைத்தும் கருடனுக்கு வசப்பட்டவைகளாக இருந்தன. இவைகளிலும் ஆதிசேஷன், வாசுகி, தக்ஷகன், சங்கசுவேதன், மகாபத்மன், கம்பனன், அசுவதரன், ஏலாபுத்திரன், நாகன், கார்கோடகன், தனஞ்ஜயன் மற்றும் அநேகம் விஷம் கொண்டவைகளும், கடித்துத் துன்புறுத்துபவைகளுமான பலப்பல நாகங்களும் இருந்தன. (19—22)</p>
<p class="Text">குரோதவசை என்பவளுக்குப் பதினாயிரம் பேர் ராட்சஸர்களும், சர்ப்பங்களும், நிலத்திலும் நீரிலும் திரிகின்ற பறவைகளும் பிறந்து ‘குரோதவசகணம்’ என்று பெயர் பெற்றார்கள். அவர்கள் அனைவரும் மிகவும் கொடிய பற்கள் உடையவர்களாகவும், பயங்கரமானவர்களாகவும், மாமிசம் உண்பவர்களாகவும் இருந்தார்கள். சுரபி என்பவளுக்கு மாடுகளும் எருமைகளும் பிறந்தன. இரை என்பவளுக்கு மரங்களும் செடி—கொடிகளும் புற்களும் தோன்றின. (23,24)</p>
<p class="Text">கஸை என்பவளுக்கு யட்சர்களும் அரக்கர்களும் பிறந்தனர். மனு என்பவளுக்கு அப்சரசுக்களும், அரிஷ்டைக்கு மிக்க பலவான்களான கந்தர்வர்களும் பிறந்தார்கள். (25)</p>
<p class="Text">இவ்வாறு தாவரங்களும் ஜங்கமங்களுமான அனைத்தும் காசியபருடைய சந்ததிகள். இவருடைய பிள்ளைகள் பேரன்மார்களின் சந்ததியே கணக்கில்லாமல் உலகத்தில் நிரம்பி இருக்கிறது. (26)</p>
<p class="Text">பிராம்மணரே! இதுவரை நான் கூறியதனைத்தும் சுவாரோசிஷ மன்வந்தரத்தின் படைப்பின் வரலாறு ஆகும். இனி வைவசுவத மன்வந்தரத்தில் வருணதேவன் மிகவும் விமரிசையாக வேள்வி செய்கையில் நான்முகன் அதில் ஹோதாவாகி நடத்திக் கொண்டிருக்கையில் பிரஜைகளைப் படைத்த விவரத்தைக் கூறுகிறேன், கேளுங்கள். முனிவரே! தேவர்கள், கந்தர்வர்கள், ரிஷிகள், பன்னகர்களுக்குப் பிதாமகனான நான்முகப் பிரும்மா, புதிய படைப்பைச் செய்யப் போதிய காலமின்மையால், முன்பு சுவாரோசிஷ மன்வந்தரத்திலே தன் சங்கல்பத்தினால் உண்டான சப்தரிஷிகளைப் பார்த்து, “இந்த வைவசுவத மன்வந்தரத்திலேயும் நீங்களே மக்களைப் படைக்கக் கடவீர்கள்” என்று கட்டளையிட்டார். (27—29)</p>
<p class="Text">தேவர்களால் தைத்தியர்களான அசுரர்களெல்லாம் அழிவை அடைந்ததால், திதி என்பவள் புத்திரசோகமடைந்து வெகுகாலம் கணவனான கசியபரைப் பூசித்துக் களிப்படையச் செய்தாள். அவ்வாறு மகிழ்விக்கப்பட்ட தபஸ்விகளில் சிறந்தவரான கசியபரும் திதியிடம் “பெண்ணே! விரும்பிய வரத்தைக் கேள்” எனக் கூற, அந்த திதியும் “இந்திரனை வதைக்கக் கூடிய மிகவும் பராக்கிரமம் பொருந்திய ஒரு பிள்ளை வேண்டும்” என வேண்டினாள். (30,31)</p>
<p class="Text">முனிசிரேஷ்டரான கசியபரும் தன் மனைவியான திதிக்கு அவ்வாறான உக்கிரமான வரத்தைத் தந்து மேலும் கூறலானார். (32)</p>
<p class="Text">“பெண்ணே! நீ நூறு வருடகாலம் மனவடக்கத்துடனும் ஆசாரத்துடனும் இறைவனையே தியானித்துத் துதித்து உன் கர்ப்பத்தைக் காத்து வருவாயேயானால், அப்பொழுது பிறக்கும் குழந்தை இந்திரனைக் கொல்லக் கூடியவனாக ஆவான்.” (33)</p>
<p class="Text">இவ்வாறு கூறிய காசியப முனிவர் அவளோடு புணர்ந்தார். அதனால் கரு தரித்த திதியானவள் மிகுந்த ஆசாரத்துடனும் நியமத்துடனும் அக்கர்ப்பத்தைக் காத்து வந்தாள். (34)</p>
<p class="Text">அவள் தன்னை வதம் செய்யக்கூடிய கர்ப்பத்தைத் தாங்கியிருப்பதை அறிந்த இந்திரன் மிகவும் வணக்கத்துடன் அவளுக்குச் சேவை செய்ய வந்தான். (35)</p>
<p class="Text">“அவளது ஆசாரத்தில் ஏதாவது குறை ஏற்படுகிறதா?” என்று சமயம் எதிர்ப்பார்த்திருந்தான் இந்திரன். முடிவில் நூறு வருடங்களில் சில நாட்கள் மீதியிருக்கையில், அவன் எதிர்பார்த்த மாதிரியே ஒரு நாள் கிடைத்தது. (36)</p>
<p class="Text">ஒரு நாள் திதியானவள் கால்களை நன்கு அலம்பிக் கொள்ளாமலேயே, தன் படுக்கையில் வந்து படுத்துக் கொண்டாள். உடனே அயர்ந்து தூங்கிவிட்டாள். இச்சமயம் பார்த்து இந்திரன் தன் வச்சிரப் படையை ஏந்தி நுண்ணிய வடிவு கொண்டு அவளது வயிற்றில் நுழைந்து, அவள் தரித்து வந்த கருவை ஏழு துண்டுகளாக்கினான். இவ்வாறு வச்சிரப்படையினால் அக்கருவை வெட்டவே வலி தாங்காமல் அவை பெருங்குரல் கொண்டு அழுதன. (37,38)</p>
<p class="Text">இந்திரன் அவற்றை ‘அழாதே! அழாதே!’ என்று கூறினான். அக்கர்ப்பம் ஏழு துண்டுகளாக வெட்டப்பட்ட போதும் இறக்காதது கண்டு இந்திரன் மிகுந்த சினம் கொண்டு பகைவர்களைக் கொன்றொழிக்கும் தனது வச்சிரப்படையினால் அவ்வேழு துண்டங்களையும் ஒவ்வொன்றையும் ஏழு ஏழு துண்டுகளாக்கினான். (39,40)</p>
<p class="Text">அந்நாற்பத்தொன்பது துண்டங்களுக்கும் <span class="char-style-override-7">‘மாரோதீ:’</span> (‘அழாதே’) என்று கூறிய காரணத்தால் ‘மருத்துக்கள்’ என்கிற பெயர் உண்டாயிற்று. இந்த நாற்பத்தொன்பது மருத்துக்களும் இந்திரனுக்கு உதவி செய்பவர்களாக, தேவர்களாக ஆயினர். (41)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் இருபத்தோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-5-22">இருபத்து இரண்டாவது அத்தியாயம் — ஸ்ரீவிஷ்ணு பகவானின் பெருமையும், உலகின் நிலையும்</p>
<p class="Text"><span class="char-style-override-7">பராசரர் கூறுகிறார்——</span> முன்பொரு காலத்தில் மகரிஷிகள் அனைவரும் ஒன்றாகக் கூடி பிருது மகாராஜனை அரசுக்கட்டிலில் மகாராஜாவாக அமர்த்தினார்கள். அப்பொழுது பிரும்மதேவர் முறைப்படி அரசைப் பிரித்துத் தந்தார். அவர் சந்திரனை நட்சத்திரங்கள், கிரகங்கள், அந்தணர்கள், அனைத்து தாவரங்கள், வேள்விகள் மற்றும் தவத்திற்கும் அரசனாக்கினார். (1,2)</p>
<p class="Text">அதேபோல விச்ரவஸ்ஸின் புதல்வனான குபேரனை மன்னர்கட்கும், வருணனைக் கடல்—நதி முதலிய நீர்நிலைகளுக்கும், விஷ்ணுவான சூரியனைப் பன்னிரண்டு ஆதித்தியர்கட்கும், அக்னிதேவனை வசுக்களுக்கும் அதிபதியாக்கினார். (3)</p>
<p class="Text">அப்படியே தக்ஷனைப் பிரஜாபதிகட்கும், இந்திரனை மருத்கணங்கட்கும், பிரகலாதனை தைத்தியர் மற்றும் தானவர்களுக்கு அதிபதியாக்கினார். (4)</p>
<p class="Text">பித்ரு கணங்களுக்கு அதிபதியாக தர்மராஜனான யமனை நியமித்தார். அனைத்து கஜங்கட்கும் தலைவனாக ஐராவதத்தை நியமித்தார். (5)</p>
<p class="Text">கருடனைப் பறவைகட்கும், இந்திரனைத் தேவர்கட்கும், உச்சைசிரவஸ் என்கிற குதிரையைக் குதிரைகட்கும், விருஷபராஜனைப் பசுக்களுக்கும் அதிபதியாகச் செய்தார். (6)</p>
<p class="Text">பிரும்மதேவர் காட்டு விலங்குகள் அனைத்திற்கும் தலைவனாகச் சிங்கத்தையும், சர்ப்பங்களுக்கு மன்னனாக ஆதிசேஷனையும் நியமித்தார். (7)</p>
<p class="Text">மலைகளுக்கரசனாக இமவானையும், முனிவர்களுக்குக் கபில வாசுதேவரையும், நகமும் பல்லும் கொண்ட விலங்குகளுக்குப் புலியையும் தலைவனாக்கினார். (8)</p>
<p class="Text">கல்லால மரத்தைச் செடி—கொடி—மரங்களுக்குத் தலைவனாகவும் செய்தார். இவ்வாறே மற்றுமுள்ள அந்தந்த சாதிக்குத்தக்கவாறு தலைவர்களையும் பிரும்மதேவர் ஏற்பாடு செய்தார். (9)</p>
<p class="Text">இவ்வாறு தனித்தனியாக அரசை ஏற்பாடு செய்த பிறகு பிரஜாபதிகளின் தலைவரான பிரும்மதேவர் எண்டிசைகளிலும் திசைபாலகர்களை ஏற்படுத்தினார். (10)</p>
<p class="Text">அவர் கிழக்கு திசைக்கு அதிபதியாக வைராஜன் என்கிற பிரஜாபதியின் மகனான மன்னன் சுதன்வாவைத் திசைநாதனாகப் பட்டாபிஷேகம் செய்தார். (11)</p>
<p class="Text">தென்திசைக்குத் தலைவனாகக் கர்தமப் பிரஜாபதியின் திருக்குமாரனான சங்கபதனை மன்னன் ஆக்கினார். நழுவுதலற்ற ரஜஸனது பிள்ளையான கேதுமான் என்பவனை மேற்குதிசைக்கு அதிபதி ஆக்கினார். (12,13)</p>
<p class="Text">மேலும் பர்ஜன்யன் என்கிற பிரஜாபதியின் பிள்ளையான இரண்யரோமனை வடக்கு திசைக்கு அதிபதியாக்கினார். இவர்கள் இன்றளவும் ஏழு தீவுகளையும் அநேக நகரங்களையும் தன்னுள் கொண்ட இவ்வனைத்து பூவுலகையும் தங்களுக்கென்று பிரித்துத் தந்தபடி அறநெறி தவறாது பரிபாலித்து வருகிறார்கள். (14,15)</p>
<p class="Text">முனிவரே! இவர்களும் இவர்களைத் தவிர மற்றுமுள்ள அனைத்து மன்னர்களும் உலகைக் காப்பதிலேயே ஈடுபாடு கொண்ட பரமனான ஸ்ரீமந்நாராயணனது செல்வத்தின் அம்சங்களே ஆகும். (16)</p>
<p class="Text">அந்தணரே! முன்பு இருந்தவர்களும் இப்பொழுது இருப்பவர்களும் இனி வரப் போகிறவர்களுமான பூதாதிபதிகள் யார் யாருண்டோ, அவர்களனைவரும் அனைத்து ஜீவராசிகட்கும் அதிபதியான பகவான் ஸ்ரீவிஷ்ணுவின் அம்சங்களே! (17)</p>
<p class="Text">தேவர்கள், தைத்தியர்கள், தானவர்கள், பிசாசங்கள், விலங்குகள், பறவைகள், மனிதர்கள், சர்ப்பங்கள், நாகர்கள், மரங்கள், செடி—கொடிகள், மலைகள், கிரகங்கள் மற்றும் முன்பிருந்தவை, இப்பொழுது இருக்கிறவை, இனி வரப்போகிறவை ஆகிய அனைத்தும் பகவான் ஸ்ரீமந்நாராயணனது அம்சத்தில் தோன்றியவர்களேயாகும். (18—20)</p>
<p class="Text">மூதறிஞரே! படைத்த ஜீவராசிகளைக் காப்பாற்றுவதிலேயே ஈடுபாடு கொண்ட சர்வேசுவரரான ஸ்ரீஹரியைத் தவிர, மற்ற எவருக்கும் அனைத்தையும் காக்கும் திறன் இல்லை. (21)</p>
<p class="Text">ரஜோகுணத்தையும், சத்துவகுணத்தையும் ஏற்று, அந்த தொன்றுதொட்டு விளங்குகிற பிரபு ஸ்ரீமந்நாராயணனே படைக்கும் காலத்தே படைத்தலையும், காத்தருளும் காலத்துக் காத்தலையும், முடிவில் காலரூபனாக இருந்து அழித்தலையும் செய்கிறார். (22)</p>
<p class="Text">ஜனார்த்தனான அந்த ஸ்ரீமகாவிஷ்ணுவே நான்காகத் தன்னை ஆக்கிக் கொண்டு படைத்தலையும், அதேபோல நான்காக ஆகிக் காத்தலையும் அழித்தலையும் செய்கிறார். (23)</p>
<p class="Text">(அது எவ்வாறெனில்) தனது ஓர் அம்சத்தினால் பிரும்மாவாகவும், இரண்டாவது அம்சத்தினால் மரீசி முதலிய பிரஜாபதிகளாகவும், மூன்றாவது அம்சத்தினால் காலனாகவும், நான்காவது அம்சத்தினால் அனைத்து ஜீவராசிகளாகவும் ரஜோகுணத்தை ஏற்றுப் படைக்கிறார். (24,25)</p>
<p class="Text">பின்பு அந்த புருஷோத்தமனான பகவான் சத்துவ குணத்தைக் கைக்கொண்டு உலகைக் காத்தருள்கிறார். தனது நான்கு அம்சங்களில் ஓர் அம்சத்தினால் ‘விஷ்ணு’ எனப் பெயர் கொண்டு பலவிதத் திவ்வியமான அவதார ரூபியாகவும், இரண்டாவது அம்சத்தினால் மனு முதலியவர்களின் ரூபமாகவும், மூன்றாவது அம்சத்தால் காலரூபியாகவும், நான்காவது அம்சத்தினால் அனைத்து ஜீவராசிகளின் ரூபியாகவும் இருந்து காத்தருள்கிறார். (26,27)</p>
<p class="Text">சம்ஹார காலத்திலே தமோ குணத்தை ஏற்று முதல் அம்சத்தினால் ருத்ரரூபம் தரித்தும், இரண்டாவது அம்சத்தினால் அக்னி, வாயு, அந்தகன் ஆகியவர்களின் திருமேனி தாங்கியும், மூன்றாவது அம்சத்தினால் காலன் என்கிற திருமேனி கொண்டும், நான்காவது அம்சத்தினால் அனைத்து ஜீவராசிகளின் அந்தர்யாமியாக இருந்தும் சம்ஹரிப்பார். (28,29)</p>
<p class="Text">பிராம்மணோத்தமரே! இவ்விதமே கல்பந்தோறும் படைத்தல், காத்தல், அழித்தல் என்கிற காரியங்களில் எம்பெருமானுக்கு நான்கு நான்கு பேதங்கள் கூறப்பட்டிருக்கின்றன. (30)</p>
<p class="Text">பிரும்மா, தக்ஷப்பிரஜாபதி முதலிய பிரஜாபதிகள், காலம் மற்றுமுள்ள அனைத்து ஜீவராசிகளும் ஸ்ரீவிஷ்ணுவின் செல்வங்களாகும். இவையே உலகைப் படைக்கக் காரணங்களாகின்றன. (31)</p>
<p class="Text">அந்தணரே! உபேந்திரன் முதலிய அவதார சொரூபங்கள், மனு முதலானவர்கள், காலம் மற்றும் அனைத்து பூதகணங்கள் இவையனைத்தும் ஸ்ரீவிஷ்ணு பகவானுடைய உலகைக் காத்தல் என்கிற செயலுக்குக் காரணங்களான செல்வங்கள். (32)</p>
<p class="Text">ஸ்ரீருத்ரன், யமன் முதலியவர்களும், காலமும் மற்றுமுள்ள அனைத்து ஜீவராசிகளும் ஸ்ரீஜனார்த்தனான ஸ்ரீமந்நாராயணனுடைய அழித்தல் என்கிற செயலுக்குக் காரணங்களான செல்வங்கள். (33)</p>
<p class="Text">அந்தணரே! உலகின் தொடக்கம், நடு மற்றும் அழிவான பிரளயம் வரை பிரும்மா, மரீசி முதலிய பிரஜாபதிகள் மற்றுமுள்ள பலவிதமான ஜீவராசிகள் முதலியவர்களைக் கொண்டே நான்குவித பூதக்கூட்டங்களைப் படைத்து வருகிறார். (34)</p>
<p class="Text">படைத்தல் என்கிற தொழிலின் ஆரம்பத்தில் முதலில் பிரும்மதேவர் தொடங்கினார். பின் மரீசி முதலிய பிரஜாபதிகளும், அதன்பின் அனைத்து ஜீவராசிகளும் ஒவ்வொருவராக மக்களைப் படைக்கத் தொடங்கினர். (35)</p>
<p class="Text">பிராம்மணோத்தமரே! படைத்தலுக்கான முக்கிய காரணம் காலமே. காலத்தின் சக்தியின்றிப் பிரும்மாவோ, மரீசி முதலிய பிரஜாபதிகளோ மற்றுமுள்ள ஜீவர்களோ படைத்தலைச் செய்ய இயலாது. (ஆகவே, கால சொரூபனான பகவான் விஷ்ணுவே எவ்வகையிலும் படைப்பு தொழிலுக்குக் காரணமாவார்.) (36)</p>
<p class="Text">மைத்திரேயரே! இவ்வாறு உலகத்தின் இருப்பு (காக்கப்படுதல்) மற்றும் அழிவு ஆகிய இரண்டிலும்கூட, தேவதேவரான அந்த இறைவனுக்கு நான்கு நான்கு பிரிவுகள் உண்டென்று கூறப்படுகின்றன. (37)</p>
<p class="Text">அந்தணரே! எதனால் எது படைக்கப்படுகின்றதோ, அந்தப் படைக்கப்படும் வஸ்துவின் உற்பத்தியைக் குறித்துக் காரணமாக இருக்கின்ற அவ்வஸ்துக்கள் எல்லாம் பரமாத்மாவினுடைய திருமேனியே ஆகும். (38)</p>
<p class="Text">மைத்திரேயரே! இவ்வாறே ஒன்றை அழிக்கின்ற வஸ்துக்களான பூதங்கள் எதுவுண்டோ, அதுவும் அழிவிற்குக் காரணமான ஜனார்த்தனனுடைய முடிவைத் தரும் ருத்ர வடிவமேயாகும். (39)</p>
<p class="Text">இவ்வாறு ஜனார்த்தனான இறைவனே அனைத்து உலகங்களையும் படைப்பவர், காத்தருள்பவர், அழிப்பவர். மேலும் அவரேதான் இவ்வுலகமாக விளங்குபவரும் ஆகும். (40)</p>
<p class="Text">உலகின் படைப்பு, நிலையாக நிற்கும் காத்தல், அழித்தல் ஆகிய முச்செயல்களிலும் முக்குணங்களினால் ஏவப்பட்டு பகவான்தான் செய்கிறார். இருப்பினும் அவரது நிலை பிரும்மா முதலியவர்களது ஸ்தானத்தைவிட உயர்ந்தது; குணங்களோடு கூடிய பிரகிருதியைக் கடந்தது; மிகவும் உயர்ந்தது. (41)</p>
<p class="Text">பரமாத்மாவினுடைய அந்த சொரூபம் பிரகிருதிக்கான சத்துவ—ரஜோ—தமோ குணங்களற்றது; ஞானமே வடிவானது; தன்னொளியால் பிறவற்றை ஒளிரச் செய்வது. இதற்குச் சமம், இதுபோல என்று உவமை கூற இயலாதது; அனைத்து ஜீவராசிகளிலும் ஒரே சீராகப் பரவியிருப்பது; பிரும்மா முதலிய ஜீவர்களைக் காட்டிலும் உயர்ந்தது; முக்தஜீவ சொரூபமானது. இதுவே ஸ்ரீநாராயணனுடைய பரசொரூபமாகும். அதுவும் நான்குவிதமாக இருக்கும். (42)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! ஞானமயமான ஸ்ரீமந்நாராயணனுக்குச் சரீர பூதமான முக்த சொரூபம் நான்குவிதமாக இருக்கிறதென்று சொன்னதைச் சற்று விளக்கமாகக் கூறவேண்டுகிறேன். (43)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! உலகத்தில் தான் விரும்பியுள்ள ஒரு பொருளைத் தேடக் கருவியாக இருப்பது சாதனம் என்று கூறப்படுகிறது. எது, தான் விரும்பிய வஸ்துவைக் கிடைக்கச் செய்கிறதோ, அது சாத்யம் என்று கூறப்படுகிறது. (44)</p>
<p class="Text">முக்தியை விரும்புகிற யோகிக்குப் பிராணாயாமம் முதலியன சாதனமாகும். எங்கு சென்றால் பின் திரும்பி வருதல் என்பது கிடையாதோ, அந்த பரப்பிரும்மமே சாத்யமாகும். (45)</p>
<p class="Text">முனிவரே! யோகிகட்கு முக்தி பெறுதலுக்குக் காரணமாக யோகசாஸ்திரத்தில் கூறிய பிராணாயாமம் முதலான சாதனங்களுடைய ஞானமே, அந்த ஞானமய வடிவத்திற்கு முதலாவதான பேதம். இதற்கு ‘சாதனாலம்பன ஞானம்’ என்று பெயர். (46)</p>
<p class="Text">உலகியல் தளைகளிலிருந்து விடுதலை பெறவேண்டி யோகாப்பியாசம் செய்பவனுக்குச் சாத்தியமாக சாங்கிய சாஸ்திரத்தினால் உண்டான ஆன்மவிஷயமான ஞானமே இரண்டாவது பேதம். இதை ‘ஆலம்பன விஞ்ஞானம்’ என்பர். (47)</p>
<p class="Text">இவ்விரண்டும் சாத்தியம், சாதனம் என்ற சம்பந்தத்தினால் சேர்ந்ததாக, தேவர், மனிதர் முதலிய வேற்றுமையற்ற ஆன்மாவைப் பற்றி எங்கும் பரவியிருக்கிற தியான வடிவான ஞானமானது மூன்றாவது பேதமாகும். இதை ‘அத்வைதமய ஞானம்’ என்பர். (48)</p>
<p class="Text">முனிவரே! இம்மூவகைப்பட்ட ஞானங்களுக்கும் சாதனமாயிருக்கிற விசேஷம் என்று எதுவுண்டோ, அதை நீக்குதலினால் தோன்றுகின்ற ஆன்ம சாட்சாத்காரமானது (ஆன்மாவை நேரிலே உணர்வது) நான்காவது பேதமாகும். இந்த ஞானத்தைப் பற்றிய ஆன்மசொரூபமானது சாதனானுஷ்டானம் இல்லாததாய், ரூபம் முதலியன அற்றதாய், சுருங்குதல், பரவுதல் என்றின்றி எங்கும் நிறைந்திருப்பதாய், உவமை கூறமுடியாததாய், தன்னைத்தானே அறியத்தக்கதாய், வளர்தல், குறைதல் முதலியன அற்றதாய், இதுவென்று குறிக்கப்படாததாய், உணவில் ஆசை முதலிய ஆறு ஆவரணங்கள் (மறைப்புகள்) அற்றதாய், எங்கும் எதிலும் பயம் என்பதே இல்லாததாய், கருவினைகளின் தொடர்பற்றதாய், ‘இவ்விதம்’ என்று ஊகிக்கப்படாததாய், யாதொன்றையும் பற்றியிருத்தல் இல்லாததாய் நிற்கின்ற ஞானமே வடிவான ஸ்ரீமந்நாராயணனையே ‘பிரும்மம்’ என்று பெயர் கொண்ட வடிவமாகச் சொல்லப்படுகிறது. (49—51)</p>
<p class="Text">அந்தணரே! எந்த யோகிகள் அந்த சொரூபத்தில் மரண காலத்தில் நினைவு பலத்தினால் வேறான நினைப்பெல்லாம் தவிர்த்து எவ்விதமானதொரு காரணங்களும் இல்லாமையாகிற லயத்தை (ஒன்றாக இணைவதை) அடைகிறார்களோ, அவர்கள் இவ்வுலகியலாகிய வயலில் விதைப்பதற்கு உமி நீக்கப்பட்ட அரிசி போல் விதையாகிற தன்மை அற்றவராவார். (அதாவது, அவர்கள் உலகியலுக்காகக் காரியங்களைச் செய்து கொண்டிருந்த போதிலும், அவர்களை அந்த கர்மங்களின் பாவபுண்ணிய பலன்கள் தீண்டா.) (52)</p>
<p class="Text">இதுவரை விளக்கிய முக்த சொரூபத்துக்குள்ள அனைத்து குணங்களையும் உடையதாய், எப்பொழுதும் தூயதாய், அனைத்திலும் நீக்கமற நிறைந்ததாய், பரிபூரணமாய், தீயகுணங்கள் ஏதுமின்றி அனந்தமான மங்கள குணம் உடையதாய், ஸ்ரீவிஷ்ணு என்ற திருநாமம் உள்ளதான உத்தமமான சொரூபமொன்று உண்டு. அதுதான் ‘பரப்பிரும்மம்’ என்று அழைக்கப்படும். (53)</p>
<p class="Text">அந்தப் பரப்பிரும்மத்தை அடைந்த யோகி மறுபடியும் திரும்பி வருதல் இல்லாத புண்ணியம், பாவம் இரண்டுமற்றவனாய், அனைத்துவிதமான கிலேசங்களும் அற்று (மனக்கவலைகளற்று) மிகவும் தூயதான ஆனந்தானுபவம் செய்து கொண்டிருப்பான். (54)</p>
<p class="Text">அந்தப் பரப்பிரும்மத்திற்கு மூர்த்தம், அமூர்த்தம் என்று இரண்டு ரூபங்கள் உண்டு. அவற்றுள் பிரும்மா முதலிய ஜீவகூட்டங்கள் ‘மூர்த்தம்’ என்று சொல்லப்படும். அது அழிவதாகையால் ‘க்ஷரம்’ என்று பெயர் பெறும். முக்த சொரூபமானது அமூர்த்தம் என்று சொல்லப்படும். அது அழியாதாகையால் ‘அக்ஷரம்’ எனப்படும். (55)</p>
<p class="Text">அக்ஷரம் என்பது பரப்பிரும்மமாகும். க்ஷரம் என்பது இவ்வுலகமாகும். ஓர் இடத்தில் இருக்கிற அக்னியின் ஒளி அவ்விடமெங்கும் பரவி நிற்றல் போல, பரப்பிரும்மமான ஸ்ரீமந்நாராயணனுடைய சக்தியானது அகில உலகங்களிலும் பரவி நிற்கிறது. (56)</p>
<p class="Text">மைத்திரேயரே! அக்னி அருகில் இருந்தால் அதன் ஒளி அதிகமாகவும், அதே அக்னி சற்று தொலைவில் இருந்தால் அதன் ஒளி சற்று குறைவாகவும் காணப்படுவது போலவே, பிரும்மத்தின் சக்தியும் பிரும்மா முதல் தாவரங்கள் ஈறாக (வரை) உள்ள அனைத்து ஜீவராசிகளின்பாலும் சற்று ஏறவும் குறையவும் விரிந்திருக்கிறது. (57)</p>
<p class="Text">பிராம்மணரே! பிரும்மா, விஷ்ணு, ருத்ரர்களிடத்திலே அந்தப் பரப்பிரும்மத்தின் சக்தி மிகுதியாக விரிந்திருக்கும். விஷ்ணுவினிடத்தில் தன் வடிவாகவே இருக்கும். இவர்களைக் காட்டிலும் தேவதைகளிடம் குறைந்தும், அவர்களைக் காட்டிலும் தக்ஷப்பிரஜாபதி முதலியவர்களிடம் இன்னும் சற்று குறைவாகவும் இருக்கும். (58)</p>
<p class="Text">தக்ஷப்பிரஜாபதிகளைக் காட்டிலும் குறைந்தவர்கள் மனிதர்கள். மனிதர்களைக் காட்டிலும் குறைந்தவைகள் பசுக்கள், விலங்குகள், பறவைகள், எறும்பு போன்ற ஊர்வனவைகள் முதலியன. இவைகளைக் காட்டிலும் இன்னும் குறைந்தவைகள் மரம், செடி—கொடிகள், புதர்கள் முதலியன. (59)</p>
<p class="Text">ஆகவே, முனிவரே! தோன்றுதல், (ஆவிர்பாவம்), மறைதல் (திரோபாவம்), பிறத்தல், அழிதல் முதலிய விகல்பங்களான வேறுபாடுகள் நிறைந்திருந்தபோதிலும் முழுமையான இவ்வுலகம் உண்மையில் நித்தியமானது, குறைவற்றது, அழியாதது. அதாவது, பரப்பிரும்மத்தின் ஒரு ரூபமே இவ்வுலகம். (60)</p>
<p class="Text">அனைத்து சக்திகளையும் தன்னுள் கொண்ட ஸ்ரீவிஷ்ணுதான் பரப்பிரும்மத்தின் உயர்ந்த சொரூபம். மற்றும் அதுவேதான் மூர்த்த ரூபம் (திருமேனி தாங்கிய ரூபம்). இம்மூர்த்தத்தைத்தான் யோகிகள் யோகப்பயிற்சி மேற்கொள்வதற்கு முன் தியானிக்கிறார்கள். (61)</p>
<p class="Text">முனிவரே! எவரிடத்தில் மனதை எவ்விதத்திலும் நிரந்தரமாக ஒன்றுபட்டதாகச் செய்வார்களோ, அவர்களுக்கு ‘ஸம்ப்ரக்ஞான மகாசமாதி’ என்கிற சமாதிநிலை கிட்டுகிறது. பெரியோரே! அந்த அனந்தமான பிரும்மமயனான ஸ்ரீவிஷ்ணு பகவான் அனைத்து உயர்ந்த சக்திகளிலும் முக்கியமானவர். மேலும், அவரே பரப்பிரும்மத்திற்கு மிகவும் அருகாமையில் இருக்கும் பிரும்மசொரூபமான மூர்த்தியாவார். (62,63)</p>
<p class="Text">முனிவரே! அவரிடத்திலேதான் இந்த அகில உலகமும் துணியில் நூலிழைகள் போல் பரவியிருக்கிறது. அவரிடமிருந்துதான் இவ்வுலகம் தோன்றியது. அவரிடம்தான் நிற்கிறது. அவரேதான் இவ்வகில உலகமாகவும் இருப்பவர். காரியமாகவும் காரணமாகவும் விளங்கும் ஈசுவரரான அந்த விஷ்ணுதான் பிரகிருதி, புருஷன் என்றிருக்கிற அனைத்து உலகங்களையும் தனது அஸ்திரங்களாகவும் ஆபரணங்களாகவும் கொண்டு காட்சி அளிக்கிறார். (64,65)</p>
<p class="Text"><span class="char-style-override-7">மைத்திரேயர் கேட்கிறார்——</span> ஸ்ரீமந்நாராயணனாகிற அந்த பகவான் ஸ்ரீவிஷ்ணு அகில உலகங்களையும் தனது ஆயுதங்களாகவும் ஆபரணங்களாகவும் கொண்டு விளங்குகிறார் என்று கூறினீர்களே. அதெப்படி? என்று சற்று விளக்கமாகக் கூறவேண்டுகிறேன். (66)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! உலகத்தைக் காத்து ரட்சிக்கும் அளக்க முடியாத சக்திகளோடு கூடிய சர்வேசுவரரான அந்த ஸ்ரீமகாவிஷ்ணுவிற்கு வணக்கம் சொல்லி, என் பாட்டனாரான ஸ்ரீவசிஷ்ட ரிஷி கூறியபடி ஸ்ரீநாராயணனுடைய அஸ்திரங்கள், ஆபரணங்கள் இவைகளின் சொரூபத்தைக் கூறுகிறேன். (67)</p>
<p class="Text">இவ்வுலகத்தின் எதிலும் ஒட்டுதலற்ற, குணங்களற்ற, தூயதான ஆன்ம சொரூபத்தையே அதாவது தூயதான க்ஷேத்ரக்ஞ (மெய்யறிவான) சொரூபத்தையே ஸ்ரீஹரியானவர் கௌஸ்துபமணியாகத் தரித்திருக்கிறார். (68)</p>
<p class="Text">உலகத்திற்கு ஆதிகாரணமான மூலப்பிரகிருதியையே ‘ஸ்ரீவத்ஸம்’ என்கிற மருவாகவும், புத்தியையே ‘கௌமோதகீ’ என்கிற கதையாகவும் கொண்டுள்ளார். (69)</p>
<p class="Text">ஐம்பெரும் பூதங்களுக்குக் காரணமான தாமச அகங்காரத்தை ‘பாஞ்சஜன்னியம்’ என்கிற சங்காகவும், புலன்களுக்குக் காரணமான ராஜஸ அகங்காரத்தை ‘சார்ங்கம்’ என்கிற வில்லாகவும் தாங்கியுள்ளார். (70)</p>
<p class="Text">தன் வேகத்தால் காற்றையும் விஞ்சும் தன்மையுடைய மிகவும் சஞ்சலமான, சாத்வீக அகங்கார ரூபமான மனதையே ஸ்ரீமந்நாராயணன் தன் கைத்தாமரையில் ‘சுதர்சனம்’ என்னும் சக்கரமாக ஏந்தியுள்ளார். (71)</p>
<p class="Text">அந்தணரே! பகவானான ஸ்ரீகதாதரனுடைய ‘வைஜயந்தீ’ என்னும் மாலையானது முத்து, மாணிக்கம், மரகதம், இந்திரநீலக்கல், வைரம் என்னும் ஐந்து ரூப வர்ணம் உடையது. இது ஐந்து தன்மாத்திரைகள் மற்றும் ஐந்து பூதங்களுடைய சேர்க்கையே ஆகும். (72)</p>
<p class="Text">ஐந்து அறிவுப்புலன்கள், ஐந்து செயற்புலன்கள் ஆகிய பத்து புலன்களையும் ஜனார்த்தரான இறைவன் தன் பாணங்களாகக் கொண்டுள்ளார். (73)</p>
<p class="Text">பகவானான அச்சுதன் தூயதான ஒரு கத்தியை ஏந்தியிருக்கிறாரே, அது என்ன தெரியுமா? அதுதான் ‘வித்யை’ என்கிற ஞானமாகும். ‘அவித்யை’ (அஞ்ஞானம்) அக்கத்தியின் உறையாகும். (74)</p>
<p class="Text">மைத்திரேயரே! இவ்வாறு புருஷன், பிரதானம், புத்தி, அகங்காரம், ஐம்பெரும் பூதங்கள், மனம், புலன்கள், வித்யை (அறிவு) மற்றும் அவித்யை (அஞ்ஞானம்) இவையனைத்தும் அந்த இறைவனான இருடீகேசனையே சார்ந்து நிற்கின்றன. (75)</p>
<p class="Text">ஸ்ரீஹரியானவர் ஒரு குறிப்பிட்ட ரூபமுடையவர் அல்லர். ஆனாலும் தன் மாயாமய ரூபத்தினால் அனைத்து ஜீவராசிகளின் நன்மைக்காக இவையனைத்தையும் தனது அஸ்திரங்களாகவும் ஆபரணங்களாகவும் தாங்கி நிற்கிறார். (76)</p>
<p class="Text">இவ்வாறுதான் தாமரைக்கண்ணனான ஸ்ரீஹரி விகாரங்களோடு கூடிய பிரதானத்தையும், விகாரமற்ற புருஷன் மற்றுமுள்ள அனைத்துலகங்களையும் தாங்கி வருகிறார். (77)</p>
<p class="Text">வித்யை, அவித்யை, ஸத், அஸத் மற்றும் அவ்யயம் எனப்படுகிற குறைவற்ற ரூபம் எதுவுண்டோ, மைத்திரேயரே! அவையனைத்தும் அனைத்து பூதங்கட்கும் தலைவரான ஸ்ரீமதுசூதனனிடமே அமைந்துள்ளன. (78)</p>
<p class="Text">கலை, காஷ்டை, நிமிடம், மணி, தினம், ருதுக்கள், அயனங்கள் மற்றும் வருடங்கள் ஆகிய அனைத்து காலங்களும் ஸ்ரீஹரியான பகவானின் வடிவமே. அவர்தான் பாவமற்றவராயிற்றே! அழியாதவராயிற்றே! (79)</p>
<p class="Text">முனிசிரேஷ்டரே! பூலோகம், புவர்லோகம், ஸ்வர்லோகம், மஹர்லோகம், ஜனலோகம், தபலோகம் மற்றும் ஸத்யலோகம் ஆகிய ஏழு லோகங்களும் எங்கும் பரவி நிற்கும் ஸ்ரீபகவானது சொரூபமேயாகும். (80)</p>
<p class="Text">அனைத்து முன்னோர்களுக்கும் முன்னோர்களான, அனைத்து வித்யைகளுக்கும் ஆதாரமான ஸ்ரீஹரியே இவ்வுலகமயமாக நிற்கிறார்! (81)</p>
<p class="Text">ரூபம் இல்லாத அவ்விறைவனான அனந்தனான ஸ்ரீஹரியே அனைத்து பூதங்களினுடைய சொரூபமாக நின்று தேவர்கள், மனிதர்கள், விலங்குகள், பறவைகள் முதலிய அனைத்து ரூபங்களாகவும் விளங்குகிறார். (82)</p>
<p class="Text">ருக், யஜுர், சாம, அதர்வண என்கிற நான்கு வேதங்கள், உபநிஷதங்கள், ஸ்ரீமத்ராமாயணம் முதலிய இதிகாசங்கள், ஆயுர்வேதம் முதலிய உபவேதங்கள், வேதாந்த வாக்கியங்கள், வியாகரணம் முதலிய வேதாங்கங்கள், மனு முதலிய ஸ்ம்ருதிகள், தர்மசாஸ்திரங்கள், புராணம் முதலிய நூல்கள், கல்பசூத்திரங்களான அனுவாகங்கள், காவிய நாடகங்கள், கீதங்கள் முதலியன அனைத்தும் மற்றும் மூர்த்தங்களும் அமூர்த்தங்களுமான பதார்த்தங்களும் சொல் வடிவான ஸ்ரீமந்நாராயணனுடைய திருமேனியே ஆகும். (83—85)</p>
<p class="Text">இவ்வுலகிலும் மற்றும் உள்ள இடங்களிலும் உள்ள அனைத்து மூர்த்த—அமூர்த்த பதார்த்தங்களும் ஸ்ரீஹரியின் திருமேனியே! (86)</p>
<p class="Text">‘நானும் மற்றுமுள்ள இவ்வுலகமனைத்தும் ஜனார்த்தனனான ஸ்ரீஹரியே! அவரிடமிருந்து தனித்த வேறு காரியமோ, காரணமோ இல்லை’ என்கிற உறுதியான எண்ணம் உடையவன், பிறவி சம்பந்தமான விருப்பு—வெறுப்பு என்கிற இரட்டையான நோயின்றி மேலான முக்தியின்பத்தைப் பெறுவான். (87)</p>
<p class="Text">அந்தணரே! இவ்வாறு இந்த ஸ்ரீவிஷ்ணுபுராணத்தில் முதலாவது அம்சத்தை உள்ளபடிக் கூறினேன். இதைக் கேட்பதினால் மனிதன் அனைத்து பாவங்களினின்றும் விடுதலைப் பெறுகிறான். (88)</p>
<p class="Text">மைத்திரேயரே! ஒருவன் பன்னிரண்டு வருட காலம் ஒவ்வொரு கார்த்திகை மாத பௌர்ணமியிலும் ‘புஷ்கரம்’ எனும் புண்ணியக்ஷேத்திரத்தில் ஸ்நானம் செய்வதால், எந்தப் பலனைப் பெறுவானோ, அப்பலனை இதைக் கேட்ட மாத்திரத்திலேயே பெறுவான். (89)</p>
<p class="Text">முனிவரே! தேவர்கள், ரிஷிகள், கந்தர்வர்கள், பிருதுக்கள் மற்றும் யட்ச—கின்னரர்கள் முதலியவர்களின் தோற்றத்தைக் கேட்பவனுக்கு, தேவரிஷிகள், கந்தர்வர்கள் முதலியவர்கள் மனம் மகிழ்ந்து அவன் விரும்பிய வரத்தை அளிப்பார்கள். (90)</p>
<p class="Chapter-End">ஸ்ரீவிஷ்ணுபுராணம் முதலாவது அம்சத்தில் இருபத்து இரண்டாவது அத்தியாயம் முற்றிற்று.</p>
<p class="End">முதலாவது அம்சம் முற்றிற்று</p>
<p class="Small-Head para-style-override-4">॥ ஹரி: ஓம் தத் ஸத் ॥<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-6">இரண்டாவது அம்சம்</p>
<p class="Sub-Heading" id="toc_marker-6-1">முதல் அத்தியாயம் — பிரியவிரதனுடைய வம்ச வர்ணனை</p>
<p class="Text"><span class="char-style-override-7">மைத்திரேயர் கேட்கிறார்——</span> குருநாதரே! உலகத்தின் படைப்பு பற்றி நான் என்னவெல்லாம் கேட்டேனோ, அவையனைத்தையும் நன்கு புரிந்துகொள்ளும்படி தாங்கள் பதில் கூறினீர்கள். (1)</p>
<p class="Text">முனிவரே! அவ்வாறு தாங்கள் கூறிய முதலாவது அம்சத்தில் உலகத்தின் படைப்பின் ஒரு விஷயத்தைப் பற்றித் திரும்பவும் கேட்க விரும்புகிறேன். (2)</p>
<p class="Text">ஸ்வாயம்புவ மனுவின் குமாரர்களான பிரியவிரதன், உத்தானபாதன் என்கிற இருவரில் உத்தானபாதனுக்கு துருவன் என்ற மகன் பிறந்தான் என்று தாங்கள் கூறினீர்கள். (3)</p>
<p class="Text">அந்தணரே! ஆனால், பிரியவிரதனுடைய மக்களைப் பற்றித் தாங்கள் ஒன்றுமே கூறவில்லையே? ஆகவே, அதைப் பற்றி இப்பொழுது கேட்க விரும்புகிறேன். தாங்கள் மகிழ்ச்சியோடு எனக்கு அதைப் பற்றிக் கூறவேண்டும். (4)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! அந்தப் பிரியவிரதன் கர்தம மகரிஷியின் மகளை மணந்து கொண்டு அவளிடம் ஸம்ராட், குக்ஷி என்ற பெயர் கொண்ட இரு பெண்களையும் பத்து புத்திரர்களையும் பெற்றான். (5)</p>
<p class="Text">பிரியவிரதனுடைய மக்கள் மிகவும் புத்திசாலிகள், பலம் பொருந்தியவர்கள், வணக்கமானவர்கள், தங்களது பெற்றோருக்கு மிகவும் பிரியமானவர்கள் என்று கூறப்படுபவர்கள். அவர்களது பெயர்களைக் கூறுகிறேன், கேளுங்கள். (6)</p>
<p class="Text">அவர்கள் ஆக்னீத்ரன், அக்னிபாகு, வபுஷ்மான், த்யுதிமான், மேதா, மேதாதிதி, பவ்யன், சவனன், புத்திரன், ஜ்யோதிஷ்மான் என்கிற பத்து பேர்கள். அவர்களுள் ஜ்யோதிஷ்மான் என்பவன் அவனது பெயருக்கேற்றவண்ணம் பேரொளி படைத்தவனாக இருந்தான். பிரியவிரதனின் பிள்ளைகளான இவர்கள் தனது பலம்—பராக்கிரமங்களினால் மிகவும் புகழ் படைத்தவர்களாக இருந்தனர். (7,8)</p>
<p class="Text">இவர்களில் மேதா, அக்னிபாகு, புத்திரன் என்கிற மூவரும் முற்பிறவி ஞானத்தினால் யோகப்பயிற்சியில் ஈடுபாடு கொண்டவர்களாயினர். அம்மூவரும் அரசு முதலிய போகங்களில் ஈடுபாடு கொள்ளவில்லை. (9)</p>
<p class="Text">முனிவரே! அவர்கள் கரும பயன்களில் இச்சை கொள்ளாது அப்பழுக்கற்ற தூய மனது உடையவர்களாக இருந்தார்கள். மேலும் தாம் செய்யும் அனைத்துச் செயல்களிலும் அறநெறியையே கடைப்பிடித்து ஒழுகி வந்தார்கள். (10)</p>
<p class="Text">முனிசிரேஷ்டரே! ஆகவே, பிதாவான பிரியவிரதன் தனது மற்ற ஏழு புத்திரர்களுக்கும் தனது ஏழு துவீபங்களை (தீவுகளை)ப் பிரித்துக் கொடுத்தான். பெரியோரே! பிதாவான பிரியவிரதன் தனது மூத்த பிள்ளையான ஆக்னீத்ரனுக்கு ஜம்பூ துவீபத்தையும், மேதாதிதிக்கு ப்லக்ஷம் என்னும் துவீபத்தையும் அளித்தான். (11,12)</p>
<p class="Text">வபுஷ்மானுக்கு சால்மலீ துவீபத்தையும், ஜ்யோதிஷ்மானுக்கு குசம் என்னும் துவீபத்தையும் அளித்து அவர்களுக்கு முடிசூட்டினான். (13)</p>
<p class="Text">த்யுதிமான் என்கிற புத்திரனைக் கிரௌஞ்ச துவீபத்திற்கு மன்னனாக்கினான். பவ்யன் என்பவனை சாக துவீபத்திற்கு அதிபதியாக்கினான். (14)</p>
<p class="Text">மேலும் சவனனை புஷ்கர துவீபத்திற்கு மன்னனாக்கினான். முனிவரே! இவர்களில் ஜம்பூ துவீபத்திற்கு அதிபதியான அக்னீத்ர மன்னனுக்கு ஒன்பது புத்திரர்கள் பிறந்தார்கள். அவர்கள் அனைவரும் தக்ஷன் முதலிய பிரஜாபதிகளுக்கு நிகரானவர்கள். அவர்கள் பெயர்கள் என்ன தெரியுமா? அவர்கள் நாபி, கிம்புருஷன், ஹரிவர்ஷன், இலாவிருத்தன், ரம்யன், ஹிரண்வான், குரு, பத்ராசுவன், கேதுமாலன் என்பவர்கள். இவர்களில் கேதுமாலன் என்பவன் நிறைய நற்கர்மங்களைச் செய்து புகழ் பெற்ற மன்னன். (15—17)</p>
<p class="Text">அந்தணரே! இப்பொழுது ஜம்பூ துவீபத்தின் பிரிவுகளைக் கூறுகிறேன், கேளுங்கள். தந்தையான ஆக்னீத்ரன் தென்புறத்ததான ஹிமவர்ஷத்தை நாபிக்குத் தந்தான். (இந்த வருஷம்தான் இப்பொழுது ‘பாரத வருஷம்’ என்றழைக்கப்படுகிறது.) (18)</p>
<p class="Text">இதேபோல கிம்புருஷனுக்கு ஹேமகூட வருஷத்தையும், ஹரிவர்ஷனுக்கு நைஷத வருஷத்தையும் தந்தான். இளாவிருதனுக்கு இளாவிருத்த வருஷத்தை அளித்தான். இதன் நடுவில்தான் ‘மேரு பர்வதம்’ உள்ளது. ரம்யன் என்பவனுக்கு நீலாசலத்தைச் சார்ந்த ரம்யக வருஷத்தை அளித்தான். (19,20)</p>
<p class="Text">ரம்யக வருஷத்திற்கு வடக்கிலுள்ள சுவேத வருஷத்தை ஹிரண்வானுக்கும், சிருங்கவான் பர்வதத்தின் வடபாகத்திலுள்ள குரு என்கிற பாகத்தைத் தன் மகனான குருவிற்கும் அளித்தான் பிதாவான ஆக்னீத்ரன். (21)</p>
<p class="Text">மேரு பர்வதத்திற்குக் கிழக்கிலுள்ள பத்திராசுவ வருஷத்தைப் பத்திராசுவனுக்கும், கந்தமாதன வருஷத்தைக் கேதுமாலனுக்கு அளித்தான். (22)</p>
<p class="Text">இவ்வாறு ஆக்னீத்ரன் தன் பிள்ளைகளுக்குத் தன் ஜம்பூ துவீபத்தைப் பிரித்தளித்தான். மைத்திரேயரே! தன் பிள்ளைகளை இந்த ஒன்பது வருஷங்களுக்கு அதிபதிகளாக நியமித்துப் பட்டாபிஷேகம் செய்தபின் சாளக்கிராமம் என்கிற புண்ணியத்தலத்திற்குத் தவம் செய்யச் சென்றான் ஆக்னீத்ரன். (23)</p>
<p class="Text">முனிவரே! கிம்புருஷ வருஷம் முதலிய எட்டு வருஷங்களிலும் வசிப்பவர்களுக்கு எந்தவித முயற்சியும் இல்லாமலேயே பெரும்பாலும் ஆனந்தானுபவமே கிடைக்கும். மேலும், துன்பம் என்பதோ, மூப்பு, சாவு முதலிய எவ்வித பயமும் இல்லை. (24,25)</p>
<p class="Text">மேலும் தருமம், அதருமம், உயர்வு, தாழ்வு, மத்தியமன் என்கிற பேதங்கள் இல்லை. பிராணிகளுடைய உடல் முதலானவை குறைதல், வளர்தல் போன்ற அடையாளங்களுள்ள யுகபேதங்களும் கிடையாது. (26)</p>
<p class="Text">ஹிமாஹ்வயம் அல்லது பாரதம் என்கிற வருஷத்திற்கு அதிபதியான நாபி என்பவனுக்கு மேருதேவி என்பவளிடத்தில் பேரொளி படைத்த ரிஷபர் என்கிற பிள்ளை தோன்றினார். (27)</p>
<p class="Text">அந்த ரிஷபதேவருக்கு பரதன் என்பவர் பிறந்தார். ரிஷபதேவரது நூறு புதல்வர்களிலும் இந்த பரதனே மூத்தவர். ரிஷபதேவர் அறநெறி தவறாது அரசு புரிந்து, பலவிதமான வேள்விகளைச் செய்து, தனது மூத்தகுமாரனான பரதனுக்குத் தன் அரசாட்சியைப் பட்டாபிஷேகம் செய்துவிட்டு, தான் தவம் செய்வதற்காக புலகருடைய ஆசிரமமான சாளக்கிராம க்ஷேத்திரத்திற்குச் சென்றார். (28,29)</p>
<p class="Text">அங்கு சென்ற இடத்திலும் வானப்பிரஸ்தாசிரம விதிப்படி விசேஷமாகத் தவங்களையும் யாகங்களையும் முறைப்படிச் செய்தார். (30)</p>
<p class="Text">அவர் மேற்கொண்ட தவவாழ்வின் காரணமாக உடல் மெலிந்தது. நாடி நரம்புகள் வெளியே காணுமாறு ஆயின. பின்பு, தான் அணிந்திருந்த துணிகளையும் களைந்து எறிந்துவிட்டு அவதூதராய் வாயிலே பந்தைப் போன்ற ஒரு கல்லை இட்டுக் கொண்டு அங்கிருந்து மகாபிரஸ்தானம் சென்றார். (31)</p>
<p class="Text">தந்தையான ரிஷபதேவர், தான் காடு செல்லும்போது தனது அரசை பரதனிடம் ஒப்படைத்துவிட்டுச் சென்றார். ஆகவே, அது முதற்கொண்டு ஹிமவருஷம் என்கிற இந்த வருஷம் பாரத வருஷம் என்கிற பெயரில் புகழ் பெற்றது. (32)</p>
<p class="Text">இந்த பரத மன்னனுக்கு மிகவும் தருமசீலனான சுமதி என்கிற மகன் பிறந்தான். பிதாவான பரதன் பல வேள்விகளைச் செய்து கொண்டு விருப்பம்போல் அரசபோகங்களை நுகர்ந்துவிட்டு, அரசுப்பொறுப்பைச் சுமதி என்கிற தன் மகனிடம் ஒப்படைத்துவிட்டு, யோகாப்பியாசத்தில் ஈடுபாடு கொண்டு சாளக்கிராமம் என்கிற புண்ணியத்தலத்திற்குச் சென்று யோகப்பியாசம் செய்து தன் உயிரை உகுத்தார். (33,34)</p>
<p class="Text">அவரே மறுபடியும் யோகிகளின் தூயதான பிராம்மண குலத்தில் பிறவி எடுத்தார். மைத்திரேயரே! இவருடைய சரித்திரத்தைப் பின் கூறுவேனாக. (35)</p>
<p class="Text">பின்பு சுமதியின் மகனாக இந்திரத்யும்னன் பிறந்தான். அவனுக்கு பரமேஷ்டீ என்பவன் மகன். இவனது குமாரன் பிரதீஹாரன். பிரதீஹாரனுக்கு பிரதிஹர்தா என்ற பெயர் பெற்ற ஒரு மகன் பிறந்தான். அவனுக்கு பவன் என்பவனும், பவனுக்கு உத்கீதி என்பவனும், அவனுக்கு பிரஸ்தாவன் என்பவனும் பிறந்தார்கள். (36,37)</p>
<p class="Text">பிரஸ்தாவனுடைய மகன் பிருது. இவனது மகன் நக்தன். நக்தனுடைய மகன் கயன். கயனது மகன் நரன். நரனது மகன் விராட் என்பவன். விராட்டின் புதல்வன் மகாவீர்யன். இவனுக்குப் புத்திரன் தீமான் என்பவன். தீமானது புத்திரன் மஹாந்தன். இவனது மகன் மனஸ்யு. (38,39)</p>
<p class="Text">மனஸ்யுவின் மகன் த்வஷ்டா. இவனது மகன் விரஜன், விரஜனது மகன் ரஜஸ். முனிவரே! ரஜஸின் புதல்வன் சதஜித் இவனுக்கு நூறு பிள்ளைகள். (40)</p>
<p class="Text">இவர்களில் விஷ்வக் ஜ்யோதி என்பவனே முக்கியமானவன். இந்த நூறு பிள்ளைகளின் சந்ததியால் இங்கு மக்கட்செல்வம் பெருகியது. அப்பொழுது அவன் இந்த பாரத வருஷத்தை ஒன்பது பாகங்களாகப் பிரித்தான். (அதாவது, அவர்கள் அனைவரும் இந்த பாரத வருஷத்தை ஒன்பதாகப் பிரித்து அனுபவித்து வந்தார்கள்.) (41)</p>
<p class="Text">அவர்களுடைய குலத்தில் பிறந்தவர்களால் இப்பாரத பூமியானது கிருதயுகம், திரேதாயுகம், துவாபரயுகம், கலியுகம் முதலிய நான்கு பிரிவுகளோடு கூடின எழுபத்தோரு சதுர்யுகங்கள் அனுபவிக்கப்பட்டது. (42)</p>
<p class="Text">முனிவரே! இதுவே இந்த வாராக கல்பத்தின் முதன்முதலான மன்வந்தரங்களில் ஸ்வாயம்புவ மனுவின் வம்சமாகும். இதனால்தான் அச்சமயத்தில் இந்த அகில உலகமும் வியாபித்திருந்தது. (43)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-2">இரண்டாவது அத்தியாயம் — பூகோள வர்ணனை</p>
<p class="Text"><span class="char-style-override-7">மைத்திரேயர் கேட்கிறார்——</span> பிராம்மணோத்தமரே! இதுவரை தாங்கள் ஸ்வாயம்புவ மனுவின் வம்சத்தைப் பற்றி வர்ணித்தீர்கள். இனி தங்களது திருமுக மண்டலத்திலிருந்து இவ்வுலகம் முழுவதையும் பற்றிக் கேட்க விரும்புகிறேன். (1)</p>
<p class="Text">முனிவரே! இனி பூமண்டலத்திலுள்ள சமுத்திரங்கள், தீவுகள், மலைகள், காடுகள், நதிகள், தேவர்கள் முதலியவர்களது நகரங்கள், அவைகளின் அளவு, ஆதாரம், இலக்கணம், இருக்கும்விதம் ஆகியனவற்றைப் பற்றி அறிந்துகொள்ள விரும்புகிறேன். தயவுசெய்து உள்ளபடி எனக்குக் கூறவேண்டுகிறேன். (2,3)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! நீ கேட்ட விஷயங்களை நன்கு விளக்கமாகக் கூற நூறு வருடங்களும் போதாதாகையால் அதைச் சுருக்கமாகக் கூறுகிறேன். (4)</p>
<p class="Text">அந்தணரே! இப்பூமியானது ஜம்பூ துவீபம், பிலக்ஷ துவீபம், சால்மலீ துவீபம், குச துவீபம், கிரௌஞ்ச துவீபம், சாக துவீபம், புஷ்கர துவீபம் என ஏழு துவீபங்களாகப் பிரிக்கப் பட்டிருக்கின்றன. இவ்வேழு துவீபங்களும் உப்பு, கரும்புச்சாறு, கள், நெய், தயிர், பால், சுத்த நீர் என்கிற ஏழு கடல்களால் துவீபங்களின் அளவாகச் சூழப்பட்டிருக்கின்றன. (5,6)</p>
<p class="Text para-style-override-7">மைத்திரேயரே! இவற்றுள் ஜம்பூ துவீபம் என்பது அனைத்திற்கும் நடுவிலுள்ளது. இதன் நடுவில் பொன்னிறமான சுமேரு பர்வதம் உள்ளது. இதன் உயரம் எண்பத்து நான்காயிரம் யோஜனை ஆகும். பூமியில் புதைந்துள்ள பாகம் பதினாராயிரம் யோஜனை. மேற்புறம் முப்பத்திரண்டாயிரம் யோஜனை அளவு விரிந்துள்ளது. பூமிக்கடியில் அது பதினாராயிரம் யோஜனை விரிந்துள்ளது. இவ்வாறு இம்மலை தாமரை போன்ற இந்தப் பூமிக்குக் கர்ணிகை போல் காணப்படுகிறது. (7—9)</p>
<p class="Foot-Note">(<span class="char-style-override-7">குறிப்பு:—</span> கர்ணிகை = தாமரை மலரின் நடுவே மஞ்சள் நிறமாக விளங்கும் மொட்டு போன்ற பாகம்.)</p>
<p class="Text">இதன் தென்புறத்தில் இமவான், ஹேமகூடம், நிஷதம் என்கிற மூன்று பர்வதங்களும், வடபுறத்தில் நீலம், சுவேதம், சிருங்கி என்கிற மூன்று பர்வதங்களும் உள்ளன. இவைகளே வருஷங்களைத் தனித்தனியாகப் பிரிக்கின்றன. (10)</p>
<p class="Text">இவற்றில் நடுவிலுள்ள நிஷதம், நீலம் என்கிற இரண்டு பர்வதங்களும் ஒவ்வொன்றும் ஒரு லட்சம் யோஜனை அளவு பரந்துள்ளன. மற்றவைகள் பத்து யோஜனை அளவு குறைந்தவைகளாகும். அதாவது ஹேமகூடமும் சுவேத பர்வதமும் தொண்ணூறு யோஜனை அளவுள்ளவைகளாகவும், இமவான், சிருங்கீ என்கிற இரண்டு பர்வதங்களும், எண்பதனாயிரம் யோஜனை பரந்துள்ளதாகவும் விளங்குகின்றன. இவையனைத்தும் இரண்டாயிரம் யோஜனை உயரமும் அதே இரண்டாயிரம் யோஜனை பரப்புள்ளவைகளாகவும் விளங்குகின்றன. (11)</p>
<p class="Text">அந்தணரே! மேரு பர்வதத்திற்குத் தெற்கில் முதலில் பாரத வருஷமும், இரண்டாவதாக கிம்புருஷ வருஷமும், மூன்றாவதாக ஹரிவருஷமும் உள்ளன. (12)</p>
<p class="Text">மேருவின் வடபுறம் முதலில் ரம்யக வருஷமும், அதற்கடுத்ததாக ஹிரண்மய வருஷமும், அதற்குப்பின் உத்தரகுரு வருஷமும் உள்ளன. இது துவீபத்தின் எல்லையாக இருப்பதால் பாரத வருஷம் போல் (வில் வடிவமாக) விளங்குகிறது. அந்தணரே! இவற்றில் ஒவ்வொன்றும் ஒன்பதாயிரம் யோஜனை பரப்புள்ளவை. இவற்றின் நடுவே விளங்குவது இளாவிருத்த வருஷமாகும். இதில்தான் பொன்மயமாய் விளங்கும் சுமேரு பர்வதம் உள்ளது. (13,14)</p>
<p class="Text">பெரியோரே! இந்த இளாவிருத்த வருஷம் சுமேரு பர்வதத்தின் நான்கு புறங்களிலும் ஒன்பதாயிரம் யோஜனை அளவு பரவியுள்ளது. இதன் நான்கு புறங்களிலும் நான்கு மலைகள் உள்ளன. (15)</p>
<p class="Text">இந்த நான்கு பர்வதங்களும் சுமேரு பர்வதத்தை நான்கு புறங்களிலும் தாங்கிப் பிடிப்பதற்கு பகவானால் படைக்கப்பட்ட தாங்கிகளாக விளங்குகின்றன. (ஏனெனில், இவையன்றி மேலே அகலமாகவும், அடியில் குறுகலாகவும் இருக்கும் காரணத்தினால் சுமேரு பர்வதம் கீழே விழ ஏதுவாகும் என்பதால், இவற்றில் கிழக்கில் மந்திராசலமும், தெற்கில் கந்தமாதனமும், மேற்கில் விபுலமும், வடக்கில் சுபார்சுவம் என்கிற மலையும் இருக்கின்றன. இவையனைத்தும் பத்தாயிரம் பத்தாயிரம் யோஜனை உயரமுள்ளவை. இம்மலைகளின் மேல் முறையே கடம்பு, நாவல், அத்தி, ஆல் என்கிற மரங்கள் பதினோராயிரம் யோஜனை உயரமுள்ளவையாகக் கொடிகள் கட்டியதுபோல் பிரகாசிக்கின்றன. முனிவரே! இந்த நாவல் மரத்தினாலேயே அந்தத் துவீபத்திற்கு ‘ஜம்பூ துவீபம்’ என்கிற பெயர் தோன்றியது. (16—18)</p>
<p class="Text">அதனுடைய பழங்கள் யானைபோல் பெரியதாக இருக்கும். அவை பர்வதத்தின் கற்களின் மேல் விழுந்து நாற்புறமும் சிதறும். அவ்வாறு சிதறுகின்ற பழத்தின் சாற்றினால் ஒரு நதியே உருவாகியது. அதுவே ‘ஜம்பூநதி’யாகும். அந்நதியின் தீர்த்தத்தை அங்கு வசிப்பவர்கள் குடிக்கிறார்கள். அந்நதியின் தீர்த்தத்தை அருந்துவதனால் அங்கு வசிக்கும் தூய மனதுடையவர்களுக்கு வியர்வை, துர்நாற்றம், மூப்பு, வீர்யம் நழுவுதல் என்கிற புலன்களின் வலிமை குறைவு முதலியன ஏற்படுவதில்லை. மேலும், மனம் ஒருமைப்பட்டு நிலைத்து நிற்கிறது. (19—21)</p>
<p class="Text">இவ்வாற்றங்கரையின் மண் அந்த ஜம்பூரசத்தில் நனைந்து அங்கு வீசும் காற்றினால் உலர, ‘ஜாம்பூநதம்’ என்ற தங்கமாக மாறுகிறது. இவற்றையே சித்த புருஷர்கள் ஆபரணமாக அணிகிறார்கள். மேருபர்வதத்தின் கிழக்கில் பத்ராசுவ வருஷமும் மேற்கில் கேதுமால வருஷமும் இருக்கின்றன. முனிவரே! இவை இரண்டிற்கும் நடுவில்தான் இளாவர்த்த வருஷமுள்ளது. (22,23)</p>
<p class="Text">இவ்வாறு இதன் கிழக்கில் ‘சைத்ரரதம்’ என்கிற நந்தவனமும், தெற்கில் ‘கந்தமாதனம்’ என்கிற பூந்தோட்டமும், மேற்கில் ‘வைப்பிராஜம்’ என்கிற நந்தவனமும், வடக்கில் ‘நந்தனம்’ என்னும் நந்தவனமும் உள்ளன. (24)</p>
<p class="Text">மேலும் இங்கு தேவதைகள் வந்து நீராடும் அருணோதம், மகாபத்ரம், அசிதோதம், மானசம் என்கிற நான்கு ஏரிகளும் உள்ளன. (25)</p>
<p class="Text">மைத்திரேயரே! மேருவின் கிழக்கில் சீதாம்பம், குமுந்தம், குரரீ, மால்யவான், வைகங்கம் முதலிய பர்வதங்கள் உலகமாகிற இந்த தாமரைக்கு கர்ணிகாரம் போல் விளங்குகின்றன. தெற்கில் திரிகூடம், சிசிரம், பதங்கம், ருசகம், நிஷாதம் முதலிய கேசரபர்வதங்கள் உள்ளன. (26,27)</p>
<p class="Text">மேற்குப்புறத்தில் சிசிவாசம், வைடூர்யம், கபிலம் கந்தமாதனம், ஜாருதி என்கிற கேசர பர்வதங்கள் உள்ளன. (28)</p>
<p class="Text">மேருவிற்கு மிகவும் அருகிலுள்ள இளாவர்த்த வருஷத்தில் மற்றும் ஜப்ரம் முதலிய தேசங்களில் இருக்கும் சங்கசூடம், ருஷபம், ஹம்ஸம், நாகம், காலாஞ்ஜனம் முதலிய பர்வதங்கள் வடக்கு திசையில் விளங்கும் கேசரபர்வதங்களாகும். (29)</p>
<p class="Text">மைத்திரேயரே! மேருபர்வதத்திற்கு மேல் விண்வெளியில் பதினான்காயிரம் யோஜனை பரவியுள்ளதாகப் பிரும்மதேவரின் பிரும்மபுரி என்கிற பட்டணம் அமைந்துள்ளது. இதனைச் சுற்றி எட்டு திசைகளிலும் இந்திரன், அக்னி முதலிய லோகபாலகர்கள் எண்மருக்குமான பெயர் பெற்ற எட்டு பட்டணங்கள் உள்ளன. (30,31)</p>
<p class="Text">ஸ்ரீவிஷ்ணுவின் திருவடிகளிலிருந்து தோன்றிய கங்கை நதி ஆகாயத்தினின்றும் சந்திர மண்டலத்தில் வீழ்ந்து அம்மண்டலத்தை நான்கு புறங்களிலும் நனைத்து சுவர்க்கத்திலிருந்து மேருவின் மேலிருக்கும் பிரும்மாவின் நகரத்தின் மேல் விழுகிறது. (32)</p>
<p class="Text">அங்கு விழுந்த பிறகு அது நாற்றிசைகளிலும் நான்காகப் பிரிந்து சீதா, அலகநந்தா, சக்ஷு, பத்ரா என்கிற நான்கு பெயர்களில் விளங்குகிறது. (33)</p>
<p class="Text">இவற்றில் சீதா என்னும் மலை நதி கிழக்கிலிருந்து ஆகாயமார்க்கமாக ஒரு மலையிலிருந்து மற்றொரு மலைக்குத் தாவிச் சென்று முடிவில் பத்ராசுவ வருஷத்தை அடைந்து சமுத்திரத்தில் கலக்கிறது. (34)</p>
<p class="Text">முனிவரே! இதேபோலத்தான் அலகநந்தா என்கிற நதி தென்புற மலைகளின் வழியாகப் பாரத தேசத்திற்கு வந்து அங்கு ஏழு பிரிவுகளாகப் பிரிந்து, பின் கடலைச் சென்றடைகிறது. (35)</p>
<p class="Text">சக்ஷு என்கிற நதி மேற்கு திசைகளிலுள்ள அனைத்து மலைகளையும் தாண்டி கேதுமாலம் என்கிற வருஷத்தில் பாய்ந்து முடிவில் கடலில் கலக்கிறது. (36)</p>
<p class="Text">முனிவரே! அதேபோலவே பத்ரா என்னும் நதி வடக்கிலுள்ள பர்வதங்களையும் உத்தரகுரு வருஷத்தையும் தாண்டி வடக்கிலுள்ள சமுத்திரத்தில் கலக்கிறது. (37)</p>
<p class="Text">வடக்கிலுள்ள மால்யவான், கந்தமாதனம் என்கிற இரண்டு பர்வதங்களும் நீலாசலம், நிஷதம் என்னும் தெற்கு திக்கிலுள்ள பருவதங்கள் வரை பரவியுள்ளன. இவற்றின் நடுவிலேதான் மேரு என்கிற பர்வதம் மொட்டுபோல் அமைந்திருக்கிறது. (38)</p>
<p class="Text">மைத்திரேயரே! மர்யாதா பர்வதங்களின் வெளிப்புறத்திலிருக்கும் பாரதம், கேதுமாலம், பத்ராசுவம், குரு என்கிற நான்கு வருஷங்களும் எல்லை மலைகளாக இப்பூமி என்னும் தாமரை மலருக்கு நான்கு இதழ்கள் போல் விளங்குகின்றன. (39)</p>
<p class="Text">ஜடரம், தேவகூடம் என்னும் இரண்டு மர்யாதா பர்வதங்களும் வடதென்திசைகளில் நீலம், நிஷதபர்வதங்கள் வரை பரவியுள்ளன. கந்தமாதனம், கைலாசம் என்கிற இரண்டு மலைகளும் எண்பதாயிரம் யோஜனை அளவுள்ளதாய், கிழக்கு திசையில் எல்லை மலைகளாய் நீண்டு சமுத்திரத்தின் நடுவில் விளங்குகின்றன. (40,41)</p>
<p class="Text">கிழக்கு திசையில் இருப்பது போலவே மேரு பர்வதத்தின் மேற்கிலும் நிஷதம், பாரியாத்ரம் என்கிற இரண்டு மலைகளும் எல்லை மலைகளாக இருக்கின்றன. (42)</p>
<p class="Text">வடக்கு திசையில் திரிசிருங்கம், ஜாருதி என்கிற இரண்டு வருஷபர்வதங்கள் எல்லை மலைகளாக இருக்கின்றன. இவையிரண்டும் கிழக்கு, மேற்கு திசையிலுள்ள சமுத்திரங்களைத் தொட்டுக் கொண்டிருக்கின்றன. (43)</p>
<p class="Text">முனிவரே! இவ்வாறு இலாவிருத வருஷத்தின் உட்பிரிவின் ஜடரம் முதலிய எல்லை மலைகள் இரண்டிரண்டாய் இருப்பதையும் மற்றும் மகாமேருவின் நாற்புறத்திலும் கேசர பர்வதங்கள் சில இருக்கின்றன என்றும் கூறினேன். (44)</p>
<p class="Text">முனிவரே! மேருபர்வதத்தின் நாற்புறங்களிலும் சீதம் முதலிய கேசர பர்வதங்களைப் பற்றி இதுவரை கூறினேனல்லவா? இப்பர்வதங்களில் சித்தர்கள், சாரணர்கள் முதலியவர்கள் வசிக்கும் மிகவும் அழகிய குகைகள் உள்ளன. (45)</p>
<p class="Text">முனிசிரேஷ்டரே! அங்கு மிகவும் அழகிய ஸ்ரீவனம், சிம்சுகவனம், நளவனம், சயித்திரரதம் என்னும் பூந்தோட்டங்களும், ஹேமசித்திரம், பூதவனம், பிரும்மபாரிசம், சுநாபகம் என்னும் பட்டணங்களும் இருக்கின்றன. மேலும், அங்கே ஸ்ரீமகாலக்ஷ்மி, ஸ்ரீவிஷ்ணு, அக்னி, சூரியன், முதலான தேவதைகளின் அழகிய கோவில்கள் உள்ளன. இவர்களைக் கின்னரர்கள் தினமும் தொழுகின்றனர். (46,47)</p>
<p class="Text">அந்த அழகிய மலைகளின் குகைகளில் கந்தர்வர்கள், யட்சர்கள், ராட்சஸர்கள், தைத்தியர்கள், தானவர்கள் முதலியோர் இரவு—பகலெனப் பாராது எப்பொழுதும் விளையாடிக் கொண்டிருப்பார்கள். (48)</p>
<p class="Text">முனிவரே! இவையனைத்தும் பூவுலக சுவர்க்கங்கள் என்று அழைக்கப்படுகின்றன! இங்கு புண்ணியம் செய்தவர்களே சென்று சேர்வார்கள். பாவம் செய்தவர்கள் நூறு பிறவியை எடுத்தாலும் இங்கு வர முடியாது. (49)</p>
<p class="Text">அந்தணரே! ஸ்ரீவிஷ்ணு பகவான் பத்ராசுவ வருஷத்தில் ஹயக்ரீவராகவும், கேதுமால வருஷத்தில் வராக ரூபியாகவும், பாரத வருஷத்தில் கூர்மரூபியாகவும் விளங்குகிறார். (ஹயக்ரீவர் = ஆதியில் நான்முகனுக்கு வேதங்களை உபதேசம் செய்வதற்காக எடுத்துக் கொள்ளப்பட்ட குதிரை முகம் கொண்ட திருமேனி. முப்பத்திரண்டு அவதாரங்களில் இதுவும் ஒன்று.) (50)</p>
<p class="Text">மேலும் பக்தர்களைக் காத்து ரட்சிக்கும் ஸ்ரீகோவிந்தர் குரு வருஷத்தில் மீன் வடிவினராக விளங்குகிறார். இவ்வாறு எல்லாமாக இருப்பவரும், எங்கும் இருப்பவருமான ஸ்ரீஹரி விசுவரூபராய் எங்கும் நீக்கமற நிறைந்து விளங்குகிறார்! (51)</p>
<p class="Text">மைத்திரேயரே! அவரன்றோ அனைத்திற்கும் ஆதாரபூதர்; எங்கும் பரந்து நிற்பவர்! (52)</p>
<p class="Text">முனிவரே! முன் சொல்லப்பட்ட கிம்புருஷம் முதலிய எட்டு வருஷங்களிலும் சோகம், ஆதங்கம், பயம், பசி—தாகம் முதலிய துன்பங்கள் எதுவுமே இல்லை. (53)</p>
<p class="Text">அங்குள்ள பிரஜைகள் அடங்கிய மனமுள்ளவர்களாயும், தேஜஸ், பலம் முதலியவை நிரம்பியவர்களாயும், பத்தாயிரம்—பன்னிரண்டாயிரம் வருடங்கள் நீண்ட ஆயுள் பெற்றவர்களாயும் இருக்கிறார்கள். (54)</p>
<p class="Text">அங்கு மழை பொழிவதில்லை. பூமியில் சுரக்கும் தண்ணீரே எப்போதும் போதுமானதாய் இருக்கும். அங்கு கிருதயுகம், திரேதாயுகம் முதலான காலங்களின் கற்பனையும் இல்லை. (55)</p>
<p class="Text">அந்தணரே! இந்த வருஷங்கள் ஒவ்வொன்றிலும் ஏழேழு குலபர்வதங்கள் உண்டு. அம்மலைகளினின்றும் அநேக நதிகள் நூற்றுக்கணக்கில் பெருகி வருகின்றன. (56)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-3">மூன்றாவது அத்தியாயம் — பாரதம் முதலிய ஒன்பது கண்டங்களின் பிரிவுகள்</p>
<p class="Text"><span class="char-style-override-7">பராசரர் கூறுகிறார்——</span> ஹே மைத்திரேயரே! சமுத்திரத்திற்கு வடக்கேயும், இமயமலைக்குத் தெற்கிலும் இருக்கிற பூப்பிரதேசம் மன்னான பரதனுடைய வம்சத்தவர் வசிப்பதனால் ‘பாரத வருஷம்’ என்றழைக்கப்படுகிறது. (1)</p>
<p class="Text">முனிவரே! இது ஒன்பதினாயிரம் யோஜனை பரவியுள்ளது. சுவர்க்கத்தை அடைபவர்களுக்கும், மோட்சத்தை அடைபவர்களுக்கும் இழிதல், ஒழிதல் வடிவான கருமசாதன பூமி இதுதான். (2)</p>
<p class="Text">இதில் மகேந்திரம், மலயம், ஸஹ்யம், சுக்திமான், ருக்ஷம், விந்தியம், பாரியாத்ரம் எனும் ஏழு பெருமலைகள் இருக்கின்றன. (3)</p>
<p class="Text">முனிவரே! இங்குள்ள மானிடர்கள் நற்கர்மங்களைச் செய்து சுவர்க்கமோ அல்லது முக்தியோ பெற முடியும். பாவ கர்மங்களில் ஈடுபாடு கொள்வார்களேயாகில் நரகமோ அல்லது விலங்குப்பிறவியோ அடைவார்கள். (4)</p>
<p class="Text">இங்குதான் தான் செய்யும் நல்வினை, தீவினை வாயிலாகச் சுவர்க்கமோ, முக்தியோ, விண்ணுலகமோ அல்லது பாதாளம் முதலிய உலகங்களையோ அடைய முடியும். இவ்வுலகில் இங்கு தவிர வேறு எங்கும் மனிதருக்குச் சுவர்க்க—மோட்சங்களுக்குரிய கர்மங்கள் விதிக்கப்படவில்லை. (இந்த பாரத வருஷம் ஒன்றே புண்ணிய பூமி! மற்றவையனைத்தும் போக பூமியாகும்.) (5)</p>
<p class="Text">இப்பாரத வருஷம் ஒன்பது பாகங்களாகப் பிரிக்கப்பட்டிருக்கிறது. அவற்றின் பெயர்கள்—— இந்திரத்வீபம், கஸேரு, தாம்ரபர்ணம், கபஸ்திமான், நாகத்வீபம், ஸௌம்யம், கந்தர்வம், வாருணம், பாரதம் என்பன. (இதில் ஒன்பதாவதான ‘பாரத துவீபம் அல்லது ‘பாரதகண்டம்’ என்பதுதான் நாம் இருக்கும் பூமி.) இது சகர புத்திரர்கள் தோண்டிய கடலால் மூன்று புறமும் சூழப்பட்டுள்ளது. இதேபோலத்தான் மற்ற கண்டங்களும் கடலால் சூழப்பட்டிருக்கின்றன. (6,7)</p>
<p class="Text">இப்பாரத கண்டம் தெற்கு—வடக்கில் ஆயிரம் யோஜனை பரவியுள்ளது. இதற்கு கிழக்குப்புறத்தில் கிராதர் என்கிற மக்களும், மேற்குப்புறத்தில் யவனர்கள் என்கிற மக்களும் வசிக்கின்றனர். இங்கு நடுவில் பிராம்மணர்கள், க்ஷத்திரியர்கள், வைசியர்கள், நான்காம் வர்ணத்தவரான வேளாளர்கள் என்கிற நால்வகை வர்ணத்தார்களும், யாகம் செய்தல், போர்புரிந்து தீயவரைத் தண்டித்தல், வாணிபம் செய்தல், சிற்பத்தொழில் முதலிய ஜீவனோபாயங்களால் வாழ்ந்து வருகின்றனர். (8,9)</p>
<p class="Text">மேலும் சதத்ரு, சந்திரபாகா முதலிய நதிகள் இமயமலைச்சாரலில் இருந்து பெருகுகின்றன. வேதம், ஸ்ம்ருதி முதலிய நதிகள் பாரியாத்ர மலையினின்றும் பெருகுகின்றன. நர்மதை, சுரசை முதலான நதிகள் விந்தியமலையினின்றும், தாபீ, பயோஷ்ணீ, நிர்விந்த்யை முதலிய நதிகள் ருக்ஷபர்வதத்தினின்றும் பெருகுகின்றன. (10,11)</p>
<p class="Text">கோதாவரி, பீமரதி, கிருஷ்ணவேணி முதலிய பாவம் போக்கும் புண்ணிய நதிகள் ஸஹ்ய பர்வதத்தினின்றும் பெருகி வருவதாகக் கூறுகின்றனர். (12)</p>
<p class="Text">கிருதமாலா, தாமிரபரணி முதலிய நதிகள் மலயபர்வதத்தினின்றும் பெருகுகின்றன. திரிசாமா, ஆர்யகுல்யா முதலிய நதிகள் மகேந்திர பர்வதத்தினின்றும், ரிஷிகுல்யா, குமாரி முதலிய நதிகள் சுக்திமான் பர்வதத்தினின்றும் பெருகுகின்றன. இவைகளைச் சார்ந்த கிளை நதிகளும் உபநதிகளும் ஆயிரமாயிரம் உள்ளன. (13,14)</p>
<p class="Text">இந்நதிகளின் கரைகளில் குரு, பாஞ்சாலம், மத்தியதேசம், பூர்வதேசம், காமரூபம், ஆந்திரம், கலிங்கம், மகதம், பாண்டியம் முதலிய தென்தேசங்கள், அபராந்தம், சௌராஷ்டிரம், சூரதேசம், ஆபீரம், பர்பரதேசம், மாருகம், மாளவம், பாரியாத்திரம், சௌவீரம், சிந்து, ஹூணம், சால்வம், கோசலம், மத்ரம், ஆராமம், அம்பஷ்டம், பாரசீகம் முதலிய அனைத்து தேச மக்களும் ஒற்றுமையாக வசித்துக் கொண்டும், அவற்றின் நீரைப் பானம் செய்து கொண்டும் இருக்கிறார்கள். இந்நதிகளின் சன்னிதியின் காரணமாக அங்கு வசிப்பவர்கள் உடல் ஆரோக்கியமாக நன்கு இருக்கின்றனர். (15—18)</p>
<p class="Text">முனிவரே! இப்பாரத வருஷத்தில்தான் சத்தியயுகமான கிருதயுகம், திரேதாயுகம், துவாபரயுகம், கலியுகம் என்கிற நான்கு யுகங்களும் உண்டு, வேறெங்கும் இல்லை. (19)</p>
<p class="Text">இங்குதான் பரஉலகம் ஒன்று உண்டு என்னும் நம்பிக்கையோடு முனிவர்கள் தவம் செய்கிறார்கள். வேள்வியில் நாட்டம் கொண்டவர்கள் வேள்வி புரிகிறார்கள். தானசீலர்கள் மனதார தானம் செய்கிறார்கள். இந்த ஜம்பூ துவீபத்தில் யக்ஞபுருஷனாகவும், யக்ஞ சொரூபியாகவும் உள்ள ஸ்ரீமகாவிஷ்ணு வேள்விகளால் ஆராதிக்கப்படுகிறார். இதைத் தவிர மற்ற துவீபங்களில் ஆராதனை முறைகள் வேறுபட்டிருக்கின்றன. (20,21)</p>
<p class="Text">முனிவரே! இந்த ஜம்பூ துவீபத்திலும் பாரத வர்ஷம் மிகவும் உயர்ந்தது. ஏனெனில், இது கர்மபூமியாகும். இதைத் தவிர மற்ற துவீபங்கள் போகபூமியாகும். அதாவது, பரலோகத்திற்கு உதவியான கர்மங்கள் செய்யத் தகுந்த இடம் இப்பாரத கண்டமே! (22)</p>
<p class="Text">உத்தமரே! ஒரு ஜீவன் ஆயிரமாயிரம் பிறவிக்குப் பின் பெருத்த புண்ணியவசத்தால் இந்த பாரத வர்ஷத்தில் மனிதப்பிறவி எடுக்கும் பாக்கியம் பெறுகிறது. (23)</p>
<p class="Text">இந்த பாரத வர்ஷத்தைப் பற்றித் தேவதைகள் பாடுகிற பாட்டைக் கூறுகிறேன், கேளுங்கள்—— “எவர்கள் சுவர்க்கம், மோட்சம் ஆகியவற்றிற்குக் காரணமான வினைகளுக்கு உதவியாக இருக்கிற இப்பாரத வர்ஷத்திலே தேவப்பிறவிக்குப் பின் மனிதப்பிறவியைப் பெறுவார்களோ, அவர்களே புண்ணியவான்கள்; அவர்களே தேவர்களிலும் மேலானவர்கள். அவ்விடத்து மக்கள் வினைப்பயன்களிலே கருத்து கொள்ளாமல் (அதாவது தான் செய்யும் கர்மத்திற்குப் பயனை எதிர்நோக்காமல்) செய்த கர்மங்களையெல்லாம் ‘பரமனான ஸ்ரீவிஷ்ணுவிற்கே’ என்று அர்ப்பணம் செய்து, அதனால் பாவபுண்ணியங்களை நீக்கித் தூயவராகி, அந்த இறைவனிடத்திலேயே லயத்தை (இரண்டறக் கலத்தலை) அடைகிறார்களோ, அவர்களன்றோ, தேவர்களைக் காட்டிலும் மிகவும் உயர்ந்தவர்கள். (24,25)</p>
<p class="Text">நாம் சுவர்க்கம் அடையக் காரணமான புண்ணிய கர்மங்களின் பயன் அழிந்து போகுமானால் அல்லது குறைந்து போகுமானால், அப்பொழுது நாம் எங்கு பிறப்போம்? என்பது அறியாததொன்று. இப்போது பாரத வர்ஷத்தில் பிறவி பெற்று ஞானேந்திரியங்கள் (அறிவுப்புலன்கள்), கர்மேந்திரியங்கள் (செயற்புலன்கள்) குறைவறப் பெற்றவர்கள் சுலபமாக ஆன்மா கடைத்தேறும் வழியைத் தேடுவார்கள். ஆதலால், அவர்களே பெரும்பேறு படைத்த புண்ணியவான்கள்.” (26)</p>
<p class="Text">மைத்திரேயரே! இவ்வாறு ஒன்பது வர்ஷங்களாகப் பிரிந்த லட்ச யோஜனைப் பரப்புள்ள ஜம்பூ துவீபத்தின் பெருமைகளைப் பற்றி இதுவரைச் சுருக்கமாகக் கூறினேன். மைத்திரேயரே! இந்த ஜம்பூ துவீபத்தை ஒரு லட்சம் யோஜனை பரவியுள்ள உப்பு சமுத்திரமானது வளையம் போலச் சுற்றியுள்ளது. (27,28)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-4">நான்காவது அத்தியாயம் — பிலக்ஷ—சால்மலீ தீவுகளின் வர்ணனை</p>
<p class="Text"><span class="char-style-override-7">பராசரர் கூறுகிறார்——</span> ஜம்பூ துவீபம் உப்பு சமுத்திரத்தினாலே சூழப்பட்டிருப்பது போலவே, பிலக்ஷ துவீபம் உப்பு சமுத்திரத்தைச் சூழ்ந்துள்ளது. ஜம்பூ துவீபம் ஒரு லட்சம் யோஜனை பரவியுள்ளது. பிராம்மணரே! பிலக்ஷத் தீவு அதைப் போல் இரண்டு மடங்கு அதாவது இரண்டு லட்சம் யோஜனை தூரம் பரவியுள்ளது என்று கூறப்படுகிறது. (1,2)</p>
<p class="Text">பிலக்ஷத் தீவின் அதிபதி மேதாதிதிக்கு ஏழு புத்திரர்கள். அவர்கள் பெயர்கள் சாந்தஹயன், சிசிரன், சுகோதயன், ஆனந்தன், சிவன், க்ஷேமகன், துருவன். இவர்களில் பெரியவன் சாந்தஹயன், சிறியவன் சிசிரன். இவர்கள் அனைவரும் பிலக்ஷத் தீவிற்குத் தலைவர்கள். (3,4)</p>
<p class="Text">இவர்களது திருப்பெயராலேயே அந்தந்த தீவுகள் விளங்கின. முதலாவது சாந்தஹய வருஷம், மற்றவைகள் சிசிர வருஷம், சுகோதய வருஷம், ஆனந்த வருஷம், சிவ வருஷம், க்ஷேமக வருஷம் மற்றும் துருவ வருஷம் என்பன. (5)</p>
<p class="Text">முனிவரே! இவற்றிற்கு எல்லைகளாக விளங்கும் ஏழு மலைகளின் பெயர்களைக் கூறுகிறேன், கேளுங்கள். கோமேதம், சந்திரம், நாரதம், துந்துபி, சோமகம், ஸுமனஸ், ஏழாவது வைப்பிராஜம் என்பது. (6,7)</p>
<p class="Text">அழகு மிகுந்த இந்த வர்ஷபர்வங்களில் வசிக்கும் ஜனங்கள் தேவர்கள், கந்தர்வர்கள் ஆகியவர்களோடு வினோதமாக வாசம் செய்கிறார்கள். இவர்கள் பாவமே அற்றவர்கள். (8)</p>
<p class="Text">இங்கு வசிப்பவர்கள் மிகவும் புண்ணியம் செய்தவர்கள். வெகுகாலம் ஜீவித்திருக்கக் கூடியவர்கள். வெகுகாலம் கழித்தே மரணமடைபவர்கள். அவர்களுக்கு எந்தவிதமான உடல்நோய்களோ, மனநோய்களோ கிடையாது. எப்பொழுதும் சுகமாகவே இருப்பவர்கள். (9)</p>
<p class="Text">இந்த ஏழு வர்ஷங்களிலும் கடலை நோக்கிச் செல்லும் ஏழு நதிகள் உண்டு. இவைகளின் பெயரைக் கேட்ட மாத்திரத்திலேயே பாவங்கள் விலகும். இவற்றின் பெயரைச் சொல்கிறேன், கேளுங்கள். (10)</p>
<p class="Text">அந்த ஏழு நதிகள் எவை தெரியுமா? இதோ—— அனுதப்தா, சிகீ, விபாசா, திரிதிவா, அக்லமா, அம்ருதா, சுக்ருதா என்பவையே அவை. (11)</p>
<p class="Text">இதுவரை நான் கூறியது முக்கியமான பர்வதங்களையும் நதிகளையும் பற்றியே. இவை தவிர இன்னும் ஆயிரமாயிரம் சிறுசிறு குன்றுகளும் கிளை நதிகளும் உள்ளன. (12)</p>
<p class="Text">இப்பிராந்தியத்தில் வசிக்கும் ஜனங்கள் நல்ல ஆரோக்கியத்துடன் நோய்நொடியின்றி இருக்கிறார்கள். அவர்கள் இந்நதிகளின் நீரைத்தான் குடிக்கிறார்கள். அந்தணரே! இங்கு உள்ளவர்களுக்கு உத்ஸர்ப்பிணி என்கிற விருத்தி காலமும், அவஸர்ப்பிணி என்கிற க்ஷய காலமும் இல்லை. (13)</p>
<p class="Text">மேலும் இந்த ஏழு வருஷங்களிலும் யுகங்களின் அவஸ்தைகள் என்பதே இல்லை. பிராம்மணரே! பிலக்ஷத்திலிருந்து தொடங்கி சாகத்தீவு வரையுள்ள ஆறு தீவுகளிலும் என்றுமே திரேதாயுகத்தைப் போலவேதான். இத்தீவுகளில் வாழும் மக்கள் என்றுமே நோய்நொடியின்றி ஐயாயிரம் வருடங்கள் சுகமாக வாழ்கிறார்கள். (14,15)</p>
<p class="Text">மேலும் இத்தீவுகளில் வருணங்கள், ஆசிரமங்கள் என்கிற பிரிவிற்குத் தக்கவாறு அகிம்சை, வாய்மை (பொய்கூறாமை), திருடாமை, பிரும்மசர்யம், பிறர் பொருளை வாங்காமை என்கிற ஐந்து அறநெறிகளையும் காத்து வருகிறார்கள். அங்குள்ள நான்கு வர்ணத்தையும் நான் இப்பொழுது உங்களுக்குக் கூறுகிறேன். (16)</p>
<p class="Text">ஹே முனிவரே! பிராம்மணர், க்ஷத்திரியர், வைசியர், வேளாளர் என்கிற வருணங்களைப் போல இங்கும் ஆர்யகர், குரரர், விதிச்யர், பாவீ என்கிற நான்கு ஜாதிகளுண்டு. (17)</p>
<p class="Text">அந்தணரே! இத்தீவின் நடுவில் முன்பு கூறப்பட்ட நாவல் மரத்தின் அளவாய் ஒரு கல்லால மரம் இருக்கிறது. அதனாலேதான் அத்தீவிற்குப் ‘பிலக்ஷத் தீவு’ என்கிற பெயர் உண்டாயிற்று. (18)</p>
<p class="Text">இங்கு ஆர்யகர் முதலிய நால்வர்ணத்தவராலும் உலகைப் படைத்த, அனைத்துமான, அனைத்திற்கும் ஒப்பற்ற ஒரே தலைவரான சர்வேசுவரனான பகவான் ஸ்ரீஹரி ‘சோமன்’ என்ற சொரூபமாகப் பூசிக்கப்படுகிறார். (19)</p>
<p class="Text">இந்தப் பிலக்ஷத் தீவு அத்தீவின் பரப்பளவுள்ள கருப்பஞ்சாற்றுக் கடலினாலே நாற்புறமும் சூழப்பட்டுள்ளது. (20)</p>
<p class="Text">மைத்திரேயரே! இதுவரை பிலக்ஷத் தீவைப் பற்றிச் சுருக்கமாகக் கூறினேன். இனி சால்மலீ தீவின் வர்ணனையைக் கூறுகிறேன், கேளுங்கள். (21)</p>
<p class="Text">சால்மலீ தீவின் அதிபதி வீரனான வபுஷ்மான் என்பவன். அவனுக்கு சுவேதன், ஹரிதன், ஜீமூதன், ரோஹிதன், வைத்யுதன், மானசன், சுப்ரபன் என ஏழு புத்திரர்கள். அவர்களுடைய பெயரினாலேயே அங்கு ஏழு வர்ஷங்கள் உண்டு. (22,23)</p>
<p class="Text">இது பிலக்ஷத் தீவைச் சுற்றியுள்ள கருப்பஞ்சாறு கடலைக் காட்டிலும் இரு மடங்கு பெரிதாக உள்ளது. இதைச் சுற்றிலும்தான் சால்மலீ தீவு உள்ளது. (24)</p>
<p class="Text">இங்கும் குமுதம், உன்னதம், பலாஹகம், துரோணாசலம், கங்கம், மஹிஷம், ககுத்மான் என்னும் ஏழு பர்வதங்கள் ஏழு வருஷங்களுக்கும் எல்லைகளாகவும், பலவிதமான ரத்தினங்களுக்கு உற்பத்தித்தானமாயும் விளங்குகின்றன. இங்கும் ஏழு நதிகள் பாய்கின்றன. (25)</p>
<p class="Text">பர்வதங்களில் முதலாவது குமுதம், இரண்டாவது உன்னதம், மூன்றாவது பலாஹகம், நான்காவது துரோணாசலம். அந்த துரோண பர்வதத்தில்தான் பலவிதமான மூலிகைகள் உள்ளன. (26)</p>
<p class="Text">ஐந்தாவது கங்கம், ஆறாவது மஹிஷம், ஏழாவது மலை ககுத்மான் என்பது. இப்பொழுது அங்கு பாயும் நதிகளின் பெயர்களைக் கேட்பாயாக! (27)</p>
<p class="Text">இத்தீவில் யோனி, தோயை, வித்ருஷ்ணை, சந்திரை, முக்தா, விமோசனி, நிவ்ருத்தி என ஏழு ஆறுகள். நினைத்தமாத்திரத்திலேயே அனைத்து பாவங்களையும் நீக்கவல்லன இந்நதிகள். (28)</p>
<p class="Text">சுவேதம், ஹரிதம், வைத்யுதம், மானசம், ஜீமூதம், ரோஹிதம், மிகவும் அழகாக விளங்கும் சுப்ரபம் என்பன அங்குள்ள ஏழு வருஷங்கள். அங்கே நான்கு வருணத்தவரும் வசிக்கின்றனர். (29)</p>
<p class="Text">முனிவரே! சால்மலீ தீவில் கபிலம், அருணம், பீதம், கிருஷ்ணம் என்று நான்கு வருணங்கள் உண்டு. அவர்கள் தனித்தனியே பிராம்மணர், க்ஷத்திரியர், வைசியர், சூத்திரர் என்பவராவார்கள். இவர்கள் யாகம் செய்பவர்கள். அனைத்து ஜீவராசிகளுக்கும் ஆத்மாவாகவும், அழிவற்றவராகவும், வேள்விக்கு இருப்பிடமாகவும் விளங்கும் வாயு ரூபியான ஸ்ரீமந்நாராயணனை உயர்ந்த வேள்விகள் வாயிலாகப் பூஜித்துத் துதிக்கிறார்கள். இவ்வழகியத் தீவில் தேவதைகள் கூட்டம் கூட்டமாக என்றும் விளங்குகிறார்கள். (30—32)</p>
<p class="Text">இத்தீவில் மிகப் பெரியதான ஓர் இலந்தை மரம் உள்ளது. அதனால் இத்தீவிற்கு ‘சால்மலீ தீவு’ என்ற பெயர் உண்டாயிற்று. இதன் பெயரே மிகவும் அமைதியைத் தரக் கூடியது. இத்தீவு தன்னளவு பரப்புள்ள கள் (சுரா) கடலினால் நான்கு புறமும் முழுமையாகச் சூழப்பட்டுள்ளது. இந்த கள் சமுத்திரம் சால்மலீ தீவை விட இரண்டு மடங்கு பரப்பளவுள்ள குசத்தீவினால் நாற்புறமும் சூழப்பட்டுள்ளது. குசத்தீவிற்கு அதிபதியான ஜ்யோதிஷ்மானுக்கு ஏழு பிள்ளைகள். அவர்களின் பெயர்களைக் கேளுங்கள். (33—35)</p>
<p class="Text">அவர்கள் உத்பிதன், வேணுமான், வைரதன், லம்பனன், திருதி, பிரபாகரன் மற்றும் கபிலன் என்பவர்கள். இவர்களுடைய பெயராலேயே இங்கு ஏழு வர்ஷங்கள் ஏற்பட்டிருக்கின்றன. (36)</p>
<p class="Text">இங்கு தைத்தியர்கள், தானவர்கள், மனிதர்கள், தேவர்கள், கந்தர்வர்கள், யட்சர்கள், கின்னரர்கள் முதலியோர் வசிக்கின்றனர். (37)</p>
<p class="Text">பெருமுனிவரே! இங்கும் தங்கள் தங்கள் செயல்களிலேயே ஊக்கம் கொண்டவர்களாக தமீ, சுஷ்மி, சிநேகர், மந்தேஹர் என்ற பெயர் கொண்ட நான்கு வருணத்தவர்கள் வசிக்கிறார்கள். (38)</p>
<p class="Text">இவர்கள் முறையே பிராம்மணர்கள், க்ஷத்திரியர்கள், வைசியர்கள், வேளாளர்களாகும். அவர்கள் தங்களது முன்வினைக் கருமபயன்களைத் தொலைக்கும் பொருட்டு அறநெறி முறைப்படித் தங்கள் காரியங்களைச் செய்கின்றனர். அங்கு குசத்தீவிலேயே பிரும்மரூபியான ஜனார்த்தனனை உபாசனையின் மூலமாகத் தங்களது முன்வினைப் பயன்களைத் தரக்கூடிய மிகவும் கொடிதான அகங்காரத்தினைத் தொலைக்கின்றனர். (39,40)</p>
<p class="Text">முனிவரே! இத்தீவிலே வித்துருமம், ஹேமசைலம், தியுதிமான், புஷ்பவான், குசேசயம், ஹரி, மந்தரம் என்னும் ஏழு வருஷ எல்லை பர்வதங்கள் உள்ளன. அங்கு ஏழு நதிகள் பாய்கின்றன. அவற்றின் பெயர்களை வரிசையாகக் கூறுகிறேன், கேளுங்கள். (41,42)</p>
<p class="Text">அவைகளின் பெயர்கள்—— தூதபாபை, சிவை, பவித்திரை, ஸம்மதி, வித்யுத், அம்பை, மஹீ என்பன. இவைகள் பாவங்கள் அனைத்தையும் போக்குவது. அங்கு மேலும் சிறிய சிறிய பர்வதங்களும் சிற்றாறுகளும் உள்ளன. அங்கு சிறந்த நாணற்புற்கள் அதிகமுள்ளன. அதனால் அத்தீவிற்கு ‘குசத்தீவு’ எனப் பெயர் ஏற்பட்டது. (43,44)</p>
<p class="Text">இத்தீவு தன் பரப்பளவுள்ள நெய்க்கடலால் சூழப்பட்டுள்ளது. இக்கடலைக் கிரௌஞ்சத்தீவு சுற்றிக் கொண்டுள்ளது. (45)</p>
<p class="Text">பெரியோரே! இப்போது கிரௌஞ்சத் தீவைப் பற்றிக் கூறுகிறேன். இது குசத்தீவைப் போல் இரண்டு மடங்கு விஸ்தாரம் உள்ளது. கிரௌஞ்சத் தீவின் அரசன் மகாத்மாவான தியுதிமான் என்பவனாவான். அவன் தனது பிள்ளைகளின் பெயரிலேயே அந்த வருஷங்களுக்கும் பெயர் வைத்தான். (46,47)</p>
<p class="Text">முனிவரே! அவனது புதல்வர்களது திருப்பெயர்கள் தெரியுமா? அவர்கள் பெயர்கள் குஶலன், மந்தகன், உஷ்ணன், பீவரன், அந்தகாரகன், முனி, துந்துபி என எழுவர். இங்கும் தேவர்கள், கந்தர்வர்கள் ஆகியோர் வசிக்கும் மிகவும் மனதைக் கவரக்கூடிய ஏழு வருஷ பர்வதங்கள் உள்ளன. புத்திமானான முனிவரே! அவற்றின் பெயர்களைக் கேளுங்கள். (48,49)</p>
<p class="Text">அவற்றில் முதலானது கிரௌஞ்ச மலை, இரண்டாவது வாமனம், மூன்றாவது அந்தகாரகம், நான்காவது படபாக்கினிக்குச் சமமான ரத்தின சைலம், ஐந்தாவது திவாவிருதம், ஆறாவது புண்டரீகவான், ஏழாவது துந்துபி என்கிற பெருமலை. இவை ஒன்றைக் காட்டிலும் மற்றொன்று இரு மடங்கு உள்ளவை. (50,51)</p>
<p class="Text">இவற்றைப் போலவே அங்குள்ள எல்லை மலைகளும் ஒன்றைவிட மற்றொன்று இரண்டு மடங்கு பெருத்தவை. இந்த உயர்ந்த வர்ஷங்களிலும் பர்வதங்களிலும் தேவர்களுடன் அனைத்து மக்களும் பயமின்றி வாழ்கின்றனர். (52)</p>
<p class="Text">முனிவரே! அங்குள்ள பிராம்மணர், க்ஷத்திரியர், வைசியர், சூத்திரர் என்கிற நான்கு வருணத்தவர்களும் முறையே புஷ்கரர், புஷ்கலர், தன்யர், திஷ்யர் என்றழைக்கப்பட்டனர். (53)</p>
<p class="Text">மைத்திரேயரே! அங்கு அவர்கள் எந்த நதிகளின் நீரை அருந்துகிறார்களோ, அந்த நதிகளைப் பற்றிக் கூறுகிறேன், கேளுங்கள். அங்கு ஏழு முக்கியமான நதிகளும் நூற்றுக்கணக்கான கிளை நதிகளும் உள்ளன. (54)</p>
<p class="Text">அந்த ஏழு வர்ஷங்களின் நதிகளின் பெயர்கள் இதோ—— கௌரீ, குமுத்வதீ, சந்தியா, ராத்திரி, மனோஜவா, க்ஷாந்தி, புண்டரீகா என்பனவாகும். (55)</p>
<p class="Text">அங்கும் பகவான் ஸ்ரீமகாவிஷ்ணுவின் ருத்ரரூபியான ஜனார்த்தனனை புஷ்கரன் முதலிய நால்வருணத்தவரும் வேள்வியின் வாயிலாக ஆராதித்து வருகிறார்கள். (56)</p>
<p class="Text">இவ்வாறான கிரௌஞ்சத் தீவானது அத்தீவின் அளவான ததி (தயிர்) சமுத்திரத்தினால் நாற்புறமும் சூழப்பட்டிருக்கிறது. (57)</p>
<p class="Text">முனிவரே! இத்தயிர் சமுத்திரத்தைச் சுற்றிலும் அதைப்போல் இரண்டு மடங்கு பெரியதான சாகத்தீவினால் சுற்றப்பட்டுள்ளது. (58)</p>
<p class="Text">சாகத்தீவின் மன்னனான பவ்யன் என்பவனுக்கு ஏழு குமாரர்கள் இருந்தனர். அவர்களுக்கும் அம்மன்னன் ஏழு தனித்தனியான தீவுகளை அளித்தான். (59)</p>
<p class="Text">அவ்வேழு புத்திரர்களின் பெயர்கள் இதோ—— ஜலதன், குமாரன், சுகுமாரன், மரீசகன், குசுமோதன், மௌதாகி, மகாத்ருமன் என்பவர்கள். அவர்களது பெயர்களிலேயே அவர்களது ஏழு வர்ஷங்களும் விளங்கின. அங்கும் அந்த வர்ஷங்களைப் பிரித்து வைக்கும் ஏழு எல்லை மலைகள் இருந்தன. (60,61)</p>
<p class="Text">அந்தணரே! அங்குள்ள முதல் மலை உதயாசலம் என்பது. மற்றவை ஜலாதாரம், ரைவதகம், சியாமம், அஸ்தாசலம், ஆம்பிகேயம், அதி சுரம்யம், கேசரீ என்பனவாகும். அங்கு சித்தர்களாலும் கந்தர்வர்களாலும் வணங்கப்படுகின்ற சாகம் என்கிற ஒரு பெரிய மரம் உள்ளது. இந்த மரத்தின் காற்றுபட்டதுமே இதயத்தில் ஒரு மனமகிழ்ச்சி ஏற்படுகிறது. (62,63)</p>
<p class="Text">அங்கு மிகவும் தூயவர்களான நான்கு வருணங்களிலும் உள்ள மக்கள் வசிக்கிறார்கள். அங்கு அனைத்துப் பாவங்களையும் பயத்தையும் விரட்டியடிக்கும் ஏழு நதிகள் ஓடுகின்றன. அவை சுகுமாரீ, குமாரீ, நளினீ, தேனுகா, இக்ஷு, வேணுகா, கபஸ்தி என்பன. இவையனைத்தும் மிகவும் தூய்மையானவை. (64,65)</p>
<p class="Text">முனிவரே! இவற்றைத் தவிர அங்கு இன்னும் நூற்றுக்கணக்கான சிற்றாறுகளும், நூறு, ஆயிரம் எனச் சிறு சிறு குன்றுகளுமுள்ளன. சுவர்க்க போகத்தை அனுபவித்த பிறகு எவர்கள் இப்பூவுலகில் ஜலதம் முதலிய வர்ஷங்களில் பிறவி பெறுகிறார்களோ, அவர்கள் மிகவும் மகிழ்ச்சியோடு இந்நதிகளின் நீரைப் பருகுகிறார்கள். இவ்வேழு வர்ஷங்களிலும் தருமத்தின் குறைவோ, ஒருவருக்கொருவர் கலகம் செய்து கொள்வதோ, மரியாதைக்கு ஏதாவது இடையூறோ என்றுமே இல்லை. இங்கும் வங்கம், மாகதம், மானசம், மந்தகம் என நான்கு வர்ணங்கள் உண்டு. இவர்களில் வங்கம் என்கிற பிரிவு மிகவும் உயர்ந்ததான அந்தணர்கள் ஆவார்கள். மாகதர் என்பவர்கள் க்ஷத்திரியர்கள். மானசர்கள் வைசியர்கள். மந்தகர்கள் நான்காம் வருணத்தவர்கள். (66—69)</p>
<p class="Text">முனிவரே! இந்த சாகத்தீவில் சாஸ்திரங்களில் விதித்துள்ள நியமத்தின்படி நித்திய கர்மானுஷ்டானங்களைச் செய்கிற நான்கு வருணத்தவர்களும் மனவடக்கத்துடன் அதாவது ஒருமைப்பட்ட மனதுடன் நியமம் தவறாது சூரிய ரூபம் தரித்த ஸ்ரீமந்நாராயணனையே உபாசிக்கிறார்கள். (70)</p>
<p class="Text">மைத்திரேயரே! இந்த சாகத் தீவு தன்னைப் போன்ற பரப்பளவுள்ள க்ஷீர (பால்) சமுத்திரத்தினால் ஒரு வளையம் சுற்றப்பட்டது போலச் சுற்றப்பட்டிருக்கிறது. (71)</p>
<p class="Text">ஹே பிராம்மணரே! இந்த க்ஷீர (பால்) சமுத்திரத்தைச் சுற்றி புஷ்கரம் என்னும் தீவு இருக்கிறது. அதன் அளவு சாகத் தீவைப் போல் இரண்டு மடங்காகும். (72)</p>
<p class="Text">புஷ்கரத் தீவின் அதிபதியான ஸவனன் என்னும் மன்னனுக்கு மகாவீரன், தாதகீ என்னும் பெயர் கொண்ட இரண்டு குமாரர்கள் உள்ளனர். இவர்களுடைய பெயராலேயே அந்த புஷ்கரத் தீவில் மகாவீரகண்டம், தாதகீ கண்டம் என இரண்டு வர்ஷங்கள் உள்ளன. இவற்றின் நடுவில் மாசோத்தரம் என்ற பெயர் கொண்ட ஒரே ஒரு எல்லை மலை வளையமாக விளங்குகிறது. இம்மலை ஐம்பதினாயிரம் யோஜனை உயரமும் அதே அளவு பரப்பளவு கொண்டதாய் நான்கு புறங்களிலும் வளையம் போல் பரவியிருக்கிறது. இந்தப் பர்வதம் புஷ்கரத் தீவு எனப்படும் வளையமான தீவை நடுவில் இரண்டாகப் பிரிக்கிறது. இதனால் இத்தீவு இரண்டு வருஷங்கள் கொண்டதாக விளங்குகிறது. ஒவ்வொரு வர்ஷமும் பர்வதமும் வளையம் போல் இருக்கிறது. (73—77)</p>
<p class="Text">இங்குள்ள மக்கள் பத்தாயிரம் வருடங்கள் வரை நோய்நொடியின்றி, துன்பமின்றி, வருத்தமின்றி, பொறாமை, விருப்பு—வெறுப்பின்றி வாழ்கின்றனர். (78)</p>
<p class="Text">அந்தணரே! அவர்களுக்கிடையில் மேலானவன், கீழானவன் என்கிற வேற்றுமையும், கொல்கிறவன், கொல்லப்படுகிறவன் என்ற பாரபட்சமுள்ளவர்களும், பொறாமை, அசூயை, கோபம், பேராசை முதலிய தீயகுணங்களும், பொய்—மெய் என்பதும் இல்லை. (79)</p>
<p class="Text">மகாவீரம் என்கிற வருஷம் மானசோத்தரம் என்கிற மலைக்கு வெளியிலும், தாதகீ என்கிற கண்டம் உள்ளேயும் உள்ளது. இங்கு தேவர்களும் தைத்தியர் முதலானவர்களும் வசிக்கின்றனர். (80)</p>
<p class="Text">இரண்டு கண்டங்களுடன் கூடிய இந்த புஷ்கரத் தீவில் பொய்—மெய் என்கிற பேச்சுக்கு இடமேயில்லை. மேலும், அங்கு வேறு நதிகளும் மலைகளும் இல்லை. (81)</p>
<p class="Text">அங்குள்ள மனிதர்களும் தேவர்களும் ஒரே மாதிரியான வேஷமுள்ளவர்களாகவும், ஒரே மாதிரியான திருமேனி படைத்தவர்களாகவும் இருக்கிறார்கள். மேலும் வருணாசிரமங்களை விட்டவர்கள், காம்ய கர்மங்களை விடுத்தவர்கள், மூன்று வேதங்களைக் கற்காதவர்கள், பண்ணையம் (விவசாயம்) செய்யாதவர்கள், அரசனது தண்ட நீதியற்றவர்கள், பிறருக்குப் பணிவிடை செய்யாதவர்கள் என்ற நிலை அற்றவர்களாய் என்றென்றும் வேதநெறி கொண்டு ஒழுகுபவர்களாக இந்த இரண்டு கண்டத்திலும் உள்ள மக்கள் ‘பூமியில் இது ஒரு சுவர்க்கமே’ என்னும்படியாக வாழ்கிறார்கள். (82,83)</p>
<p class="Text">முனிவரே! இந்த மகாவீர வர்ஷத்திலும், தாதகீ கண்டத்திலும் காலமானது (இயற்கைச் சூழ்நிலையானது) ஆறு ருதுக்களிலும் இன்பமளிப்பதாகவும், மூப்பு, நோய்—நொடி அற்றதாகவும் இருக்கிறது. (84)</p>
<p class="Text">புஷ்கரத் தீவில் பிரும்மதேவர் வசிக்கும் ஒரு பெரிய ஆலமரம் உள்ளது. அங்கு தேவர்களும் தானவர்களும் தொழுது வணங்கும் பிரும்மதேவர் விளங்குகிறார். இந்த புஷ்கரத் தீவு தன்னளவு பரப்பளவுள்ள நன்னீர்க்கடலால் நான்குபுறமும் சூழப்பட்டுள்ளது. (85,86)</p>
<p class="Text">இம்மாதிரி ஏழு தீவுகளும் ஏழு கடலால் சூழப்பட்டு விளங்குகின்றன. இத்தீவுகளும் கடல்களும் ஒரே பரப்பளவு உள்ளவை. முந்திய தீவு—கடலை விட, பிந்திய தீவுகளும் கடல்களும் இரண்டு மடங்கு பரப்புள்ளவையாகும். (87)</p>
<p class="Text">அனைத்து சமுத்திரங்களிலும் எப்போதும் தண்ணீர் சம அளவுள்ளதாகவே இருக்குமேயன்றி உயர்வதும் குறைவதும் இல்லை. (88)</p>
<p class="Text">முனிசிரேஷ்டரே! ஆனாலும் ஒரு பாத்திரத்தில் இருக்கும் நீரானது தீயின் தொடர்பைப் பொறுத்து பொங்குவதும், அத்தீயின் தொடர்பற்ற போது தணிவதுமாக இருப்பது போல வளர்பிறை, தேய்பிறைகளில் சந்திரனின் உதய அஸ்தமன காலங்களில் கடல்நீர் பொங்கியும் தாழ்ந்தும் வருகின்றது. (89,90)</p>
<p class="Text">முனிவரே! இப்படிப் பொங்குவதும் தாழ்வதும் ஐந்நூற்றுப் பத்து அங்குலம் வரையுமே என்று கணக்கிடப்பட்டிருக்கிறது. (91)</p>
<p class="Text">அந்தணரே! இந்த புஷ்கரத் தீவிலுள்ள மக்கள் எவ்வித முயற்சியுமின்றித் தனக்குத் தானே கிடைத்த அறுசுவை உணவை உண்டு மகிழ்கிறார்கள். (92)</p>
<p class="Text">நன்னீர்க்கடலின் நாற்புறமும் உலக மக்களின்றி அனைத்து ஜீவராசிகளுமின்றிப் பொன்மயமான பூமியொன்று தென்படுகின்றது. அது நன்னீர்க் கடலைப் போல் இரண்டு மடங்கு பெரியது. அங்கு பத்தாயிரம் யோஜனை பரப்பளவுள்ள லோகாலோக பர்வதம் உள்ளது. அது உயரத்திலும் பத்தாயிரம் யோஜனை உள்ளது. (93,94)</p>
<p class="Text">அப்பர்வதத்தைச் சுற்றி முன்பும் பின்பும் பேரிருள் சூழ்ந்திருக்கிறது. அந்த இருள் சூழ்ந்த பகுதியைச் சுற்றி அண்டச்சுவர் ஒன்று இருக்கிறது. (95)</p>
<p class="Text">முனிவரே! இவ்விதம் அண்டச்சுவர், தீவுகள், கடல்கள், மலைகள் ஆகியனவற்றால் நிறைந்து காணும் இந்தப் பூமண்டலம் ஐம்பது கோடி யோஜனை பரப்பளவுள்ளது. (96)</p>
<p class="Text">மைத்திரேயரே! இம்மாதிரி ஆகாயம் முதலிய அனைத்துப் பூதங்களின் குணங்களைக் காட்டிலும் அதிகமான குணத்தோடு கூடிய இக்குவலயம் அனைத்துலகங்களுக்கும் ஆதாரமாய், காப்பதாய், தோற்றுவாயாகவும் விளங்குகிறது. (97)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-5">ஐந்தாவது அத்தியாயம் — ஏழு பாதாள உலகங்களின் வர்ணனை</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! உங்களுக்கு இதுவரை நான் இந்நிலவுலகின் பரப்பைப் பற்றிக் கூறினேன். அதன் உயரம் எழுபதினாயிரம் யோஜனை அளவுள்ளதென்று கூறப்பட்டுள்ளது. (1)</p>
<p class="Text">முனிவரே! இதில் அதலம், விதலம், நிதலம், கபஸ்திமான், மகாதலம், சுதலம், பாதாளம் என்கிற ஏழு கீழ் உலகங்கள் உள்ளன. இவை ஒவ்வொன்றும் பத்து யோஜனை பரப்பளவு உள்ளவைகள். (2)</p>
<p class="Text">மைத்திரேயரே! இவற்றில் வெளுப்பு, கருப்பு, சிவப்பு, பொன்னிறத்தனவான பருத்த மலைகளும், தங்கமயமான பூமிகளும் இருக்கின்றன. அங்குள்ள அழகிய உப்பரிக்கைகளில் தானவர், தைத்தியர் முதலான அசுர சாதியர்களும், நாக சாதியர்களும், யட்சர்களும் மிகவும் மகிழ்ச்சியோடு வசிக்கின்றனர். (3,4)</p>
<p class="Text">ஒரு சமயம் நாரத மகரிஷி பாதாளத்திலிருந்து சுவர்க்கலோகம் வந்து தேவர்கள் கூடியிருக்கும் தேவ சபையில், “சுவர்க்கத்தைக் காட்டிலும் பாதாள உலகம் மிகவும் அழகாக இருக்கிறது” என்று கூறினார். (5)</p>
<p class="Text">அந்த பாதாள உலகில் வசிக்கும் நாக சாதிகள் அணிந்து கொண்டிருக்கும் அணிகலன்களில் உள்ள தெய்வீக ரத்தினங்கள் மிகவும் வெண்மையாக, மிகவும் ஒளியுள்ளனவாக அதிக மகிழ்ச்சி தருவனவாக உள்ளன. ஆகையால், அப்பாதாள உலகிற்குச் சமமாக எதைச் சொல்வது? (6)</p>
<p class="Text">இங்குள்ள தைத்தியர்கள், தானவர்களுடைய கன்னிகைகள் இங்குமங்கும் திரிந்து கொண்டு இருப்பதைக் கண்டால் மகாவைராக்கியம் உள்ளவனது மனதும்கூடச் சஞ்சலப்படும். (7)</p>
<p class="Text">அங்கே பகலில் சூரியனது கிரணங்கள் வெப்பமின்றியே வெளிச்சத்தை மட்டும் தருகின்றன. அப்படியே இரவில் சந்திரனுடைய கிரணங்கள் குளிரைத் தராமல் நிலவை மட்டும் பொழிகின்றன. தங்கள் விருப்பப்படி கிடைக்கும் அறுசுவை உண்டிகளினாலும், குளிர்ந்த பானங்களினாலும் மிகவும் மகிழ்ச்சி கொண்ட நாகர்களும் தானவர்களும் காலம் சென்றதைக்கூட அறியமாட்டார்கள். (8,9)</p>
<p class="Text">அங்கு மிகவும் வியக்கத்தக்க நந்தனவனங்களும், நதிகளும், அழகிய தாமரைத்தடாகங்களும் உள்ளன. அங்கு மதம் பிடித்த குயில்கள் இனிமையாகக் கூவுகின்றன. விண்வெளி நன்கு வெளுத்து அழகாகக் காணப்படுகின்றன. (10)</p>
<p class="Text">அந்தணரே! பாதாளத்தில் வசிக்கும் தைத்தியர்கள், தானவர்கள், நாகர்கள் முதலிய அனைவரும் அழகிய தூய அணிகலன்கள், நறுமணச் சந்தனப்பூச்சுக்கள், வீணை, புல்லாங்குழல் மற்றும் மிருதங்கம் முதலிய வாத்தியங்களின் இனிமையான ஸ்வரங்கள் முதலிய பெரும் பாக்கியம் செய்தவர்களுக்கே உரித்ததான போக போக்கியங்களை நன்கு அனுபவிக்கின்றனர். (11,12)</p>
<p class="Text">இந்த பாதாள உலகிற்குக் கீழே முப்பதினாயிரம் யோஜனை அளவுள்ள இடத்திலே ஸ்ரீமகாவிஷ்ணுவினுடைய ஸம்காரத்திற்குக் காரணமான தமோ குணத்திற்கு இருப்பிடமான திருமேனியாய் விளங்கும் ஆதிசேஷன் எழுந்தருளியிருக்கிறார். இவரது திருக்குணங்களை வருணிப்பது என்பது தைத்தியர்களாலும் தானவர்களாலும்கூட முடியாததாம். (13)</p>
<p class="Text">தேவர்களும் ரிஷிகளும் பூசிக்கக்கூடிய இவரைச் சித்தர்கள் ‘அனந்தன்’ என்று பெயரிட்டழைத்துப் பூசித்துத் தொழுகிறார்கள். மேலும் ‘ஸ்வஸ்திகம்’ என்னும் ரேகையினால் அலங்கரிக்கப்பட்ட ஆயிரம் திருமுடிகளுடையவராக விளங்குகிறார். (14)</p>
<p class="Text">இவர் தனது ஆயிரம் திருமுடிகளிலும் விளங்கும் ஆயிரம் நாகமணிகளினால் எண்டிசைகளையும் ஒளிரும்படிச் செய்து கொண்டு உலகின் நன்மைக்காக அனைத்து அசுரர்களின் சக்திகளையும் குறையும்படிச் செய்து கொண்டிருக்கிறார். (15)</p>
<p class="Text">மதத்தின் காரணமாய் சிவந்த கண்களுடையவராக, ஒரே ஒரு குண்டலத்தை அணிந்தவராக, அழகிய கிரீடமும் மாலையும் தரித்தவராகத் தீக்கொழுந்துவிட்டு எரியும் வெள்ளிமலையைப் போல விளங்கிக் கொண்டிருக்கிறார். (16)</p>
<p class="Text">மேலும் நீலப்பட்டாடை உடுத்தி, வெண்மையான முத்துமாலைகளை அணிந்து விளங்கும் இவரைக் கண்டால், ஆகாய கங்கை வெள்ளம் மேலே விழப் பெற்று இடையிலே மேகங்களால் சூழப் பெற்ற கைலாய மலை போலப் பிரகாசத்துடன் விளங்குகிறார்! (17)</p>
<p class="Text">மேலும், தனது திருக்கரங்களில் கலப்பையையும் உலக்கையையும் தரித்தவராக விளங்கும் இவரை, காந்திதேவியும் வாருணீதேவியும் திருவுருவம் தாங்கிவந்து உபாசிக்கின்றனர். (18)</p>
<p class="Text">கற்ப காலத்திலே (பிரளயகாலத்திலே) இவருடைய திருமுகத்தினின்றும் தோன்றிய சங்கர்ஷணன் என்கிற பெயர் கொண்ட ஸ்ரீருத்ரன் விஷாக்னி ஜ்வாலை போல் மிகவும் பிரகாசித்துக் கொண்டு மூவுலகங்களையும் விழுங்குகிறார். (19)</p>
<p class="Text">அனைத்து தேவர்குழாங்களால் வணங்கித் துதிக்கப்படுகின்ற இந்த ஆதிசேஷ பகவான் பூமண்டலம் அனைத்தையும் தன் தலைமுடி மேல் வைக்கப்பட்ட கிரீடம் போல் தாங்கிக் கொண்டு பாதாள உலகில் விளங்குகிறார். (20)</p>
<p class="Text">இவருடைய பலத்தையும், வீரியத்தையும், பெருமையையும், சொரூபத்தையும் (தத்துவத்தையும்), ரூபத்தையும் (அழகிய திருமேனியையும்) தேவர்கள்கூட அறிய மாட்டார்கள். வர்ணிப்பது என்பது எம்மட்டில்? (21)</p>
<p class="Text">இவருடைய திருமுடியில் விளங்கும் மணிகளின் ஒளியினால் பிரகாசிக்கும் இப்பூமண்டலம், அவரது திருமுடியில் ஒரு பூமாலைபோல் விளங்குகிறது என்றால் அவரது சக்தியை வர்ணிக்கும் திறமை யாரிடம்தான் உள்ளது? (22)</p>
<p class="Text">எப்பொழுது இந்த ஆதிசேஷன் மதத்தினால் கண்கள் சுழல ஒரு முறை கொட்டாவி விடுவாரோ, அப்பொழுது கடல்கள், வனங்கள் முதலியனவற்றோடு கூடின இப்பூமண்டலமே நடுங்கிப் போகும். (23)</p>
<p class="Text">இவருடைய திருக்குணங்களின் முடிவை கந்தர்வர்கள், அப்சரசுகள், சித்தர்கள், கின்னரர்கள். உரகர்கள், சாரணர்கள், தேவர்கள், தானவர்கள் ஆகிய எவர்களாலும் காண முடியாது. ஆகையால்தான் இவரை ‘அனந்தன்’ என்றழைக்கின்றனர். மேலும் இவர் என்றென்றும் அழியாதவரன்றோ! (24)</p>
<p class="Text">இவருடைய திருமேனியில் நாககன்னிகைகள் தங்கள் கைமலர்களால் பூசப்பட்ட நறுமணச் சந்தனத்தின் வாசனை, அவரது மூச்சுக்காற்றினால் பரவி எண்டிசைகளையும் நறுமணம் ஆக்குகிறது. (25)</p>
<p class="Text">இவரை நெடுநாள் உபாசனை செய்த கர்க்கர் என்னும் மகரிஷி சூரியன் முதலிய அனைத்து கிரகங்களின் சஞ்சாரத்தையும், அந்த கிரக சஞ்சாரத்தினால் குறிப்பிடப்படுகின்ற பலன்களைப் பற்றியும் நன்கு அறிந்து கொண்டார். (26)</p>
<p class="Text">இவ்வாறான பெருமை கொண்ட நாகராஜனான ஆதிசேஷன் இப்பூமியையே தன் தலையிலே தாங்கிக் கொண்டிருக்கிறார். இவர்தானே தேவர்கள், அசுரர்கள், மனிதர்கள் ஆகிய அனைவரும் கூடிய பாதாளம் முதலிய அகில உலகங்களையும் தாங்கிக் கொண்டிருக்கிறார். (27)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-6">ஆறாவது அத்தியாயம் — பலவாறான நரகங்களின் வர்ணனையும், பகவானது திருநாமத்தின் பெருமையும்</p>
<p class="Text"><span class="char-style-override-7">பராசரர் கூறுகிறார்——</span> முனிவரே! பூமிக்கும் கடலுக்கும் கீழே நரகமுள்ளது. இங்குதான் பாவிகள் தள்ளப்பட்டுத் தண்டிக்கப்படுகிறார்கள். இனி அதைப் பற்றிக் கூறுகிறேன், கேளுங்கள். (1)</p>
<p class="Text">அவையாவன—— ருரு என்கிற விலங்கினால் துன்பப்படுத்துகின்ற இடமான ரௌரவம், பன்றிகளால் பீடிக்கப்படும் சூகரம், இங்கும் அங்கும் அசையவொட்டாமல் நிறுத்தப்படும் இடமான ரோதம், பனைமரத்தினின்றும் கீழே பிடித்துத் தள்ளும் தாளம், கைவாளாலே அறுக்கப்படும் இடமான விஶசனம், எரிகிற நெருப்பான மகாஜ்வாலம், கொதிக்கக் காய்ச்சின எண்ணெய்க் குடமான தப்தகும்பம், அறுத்துக் காயப்படுத்திக் காய்ச்சின உப்பிலிடும் லவணம், இரத்தத்தை உறியும்படிச் செய்யும் விலோகிதம், கொதிக்கக் காய்ச்சின இரத்தத்தில் போடுமிடமான ருதிராம்பம், நடப்பதற்கு வருத்தப்படும்படியான இரத்த ஆறு வைதரணி என்னும் ஆறு, புழுக்களால் துளைக்கப்படும் இடம் கிருமீசம், புழுக்களைத் தின்னும் இடமான கிருமிபோஜனம், கத்தி போல் அறுக்கும் மரங்கள் கொண்ட அசிபத்ரவனம், நெருங்கின இரும்பு முட்களின் மேல் நடக்கச் செய்யும் இடமான கிருஷ்ணம் (இதையே ‘கார்ஷ்ணாசயம்’ என்றும் கூறுவர்), பொறுக்க முடியாத குளிர் அதிகமாக இருக்குமிடமான தாருணம், லாலாபட்சம், மிகவும் பொறுத்துக் கொள்ள முடியாத அளவிற்கு துர்நாற்றம் வீசும் பூயவகம், அக்னிச்சுவாலம், தலைகீழாகத் தொங்கவிடும் இடமான அதச்சிரஸ், சந்தம்சினி என்னும் குறடால் நாக்கைப் பிடுங்கும் இடமான சந்தமசம், தமசம், ஆவீசி, நாய் மாமிசம் சாப்பிடும் இடமான சுவபோஜனம், சக்கரத்தில் ஏற்றிக் கால்விரலில் ஒரு கயிறு மாட்டி உடலெல்லாம் ஒன்றாகும்படியாக இறுக்கிக் கட்டி அறுக்கும்படியான இடமான காலசூத்திரம், அப்ரதிஷ்டம், அப்ரசி முதலான நரகங்களும், இதைத் தவிர இன்னும் பயங்கரமான அநேக நரகங்களும் உள்ளன. இவையனைத்தும் யமதருமராஜனின் ஆளுகைக்குட்பட்டன. இவை மிகக் கொடிய ஆயுத பயத்தையும், அக்னி பயத்தையும் தரவல்லன. இதில்தான் பாவிகளைத் தள்ளித் துன்புறுத்துவார்கள். (2—6)</p>
<p class="Text">பொய்ச்சாட்சி சொல்கிறவன், ஓரம்சார்வதினால் (பட்சபாதத்தினால்) ஒரு விவகாரத்தில் உண்மையை மறைத்துப் பேசுகிறவன், பொய் சொல்கிறவன் ஆகியவர்கள் ‘ரௌரவம்’ என்னும் நரகம் செல்வார்கள். (7)</p>
<p class="Text">முனிவரே! கருவிலுள்ள குழந்தையைக் கொல்பவன், கிராமத்தை அழிக்கிறவன், பசுவை வதைப்பவன், மூச்சைத் திணற வைப்பவன் ஆகியவர்கள் ‘ரோதம்’ என்னும் நரகம் அடைவார்கள். (8)</p>
<p class="Text">கள் குடிப்பவன், பிரும்மஹத்தி செய்பவன், தங்கத்தைத் திருடுபவன், இவர்களோடு தொடர்பு கொண்டுள்ளவன் ஆகியவர்கள் ‘சூகரம்’ என்னும் நரகத்தை அடைவார்கள். (9)</p>
<p class="Text">க்ஷத்திரியனையோ, வைசியனையோ வதம் செய்தவர்கள், குருவின் மனைவியைப் புணர்கின்றவன், உடன்பிறந்தவளோடு சேர்கிறவன், அரச தூதுவர்களைக் கொல்பவன் ஆகியவர்கள் ‘தப்தகுண்டம்’ என்னும் நரகத்தில் தள்ளப்படுவார்கள். மனைவியை விற்பவன், நல்லோர்களைக் காவலில் வைப்பவன், குதிரையை விற்பவன், தன்னைச் சரணமடைந்தவனை அடித்துத் துரத்துகிறவன் ஆகியவர்கள் ‘தப்தலோஹம்’ என்னும் நரகத்தில் தள்ளப்படுவார்கள். (10,11)</p>
<p class="Text">தன் மகனின் மனைவி, தன் மகள் ஆகியவர்களைப் புணர்பவன், குருக்களை அவமரியாதை செய்கின்றவன், கோபித்துத் திட்டுகிறவன் ‘மகாஜ்வாலா’ நரகத்தையும், வேதத்தை நிந்திக்கிறவன், வேதத்தை விற்கிறவன், புணரக்கூடாத பெண்களைப் புணர்கிறவன் ‘லவண’ நரகத்தையும் அடைவார்கள். (12,13)</p>
<p class="Text">திருடுபவனும் உலகின் நடைமுறையான நட்புறவை அழிப்பவனும் ‘விலோகித’ நரகம் புகுவர். தேவர்களையும் அந்தணர்களையும் பித்ருதேவதைகளையும் தூஷிப்பவன், உயர்ந்ததான வஸ்துக்களைத் தூஷிப்பவன் ‘கிருமிபக்ஷண’ நரகத்தைச் சேர்வான். பிறர்க்குத் தீங்கு நினைத்துத் தவறான வேள்விகளைச் செய்பவன் ‘கிருமீச’ நரகமடைவான். எவனொருவன் பித்ருக்களையும் தேவதைகளையும் விருந்தாளிகளையும் விடுத்துத் தான் முதலில் ஆகாரம் ஏற்பானோ, அவன் மிகவும் கோரமான ‘லாலாபக்ஷம்’ என்னும் நரகத்திற்குச் செல்வான். வேடர்களுக்கு அம்பு தயார் செய்து கொடுப்பவன் ‘வேதகம்’ என்னும் நரகம் புகுவான். கர்ணி என்கிற கொடிய அம்புகள், கத்தி முதலான ஆயுதங்களைத் தீயோருக்குச் செய்து தருபவன் ‘விசஸநம்’ என்னும் நரகத்தில் தள்ளப்படுவார்கள். தகுதியற்றவர்களிடமிருந்து தானம் பெறுபவன், வைதீக கர்மங்களுக்குத் தகாதவனுக்கு அவற்றைச் செய்விப்பவன், சோதிட நூலை நன்கு கற்றுணராமல் பலன் சொல்கிறவன் ‘அதோமுக’ நரகத்தில் வீழ்ந்து துன்பமடைவார்கள். கொடுமையான வீரச்செயல் புரிகிறவன், சுற்றத்தாரை விடுத்து அவர்களை ஏமாற்றிவிட்டுத் தானொருவனாகவே ருசியுள்ள பதார்த்தத்தைச் சாப்பிடுபவன், அரக்கு, புலால், பழச்சாறு, எள்ளு, உப்பு முதலியனவற்றை விற்கும் அந்தணன் ஆகியவர்கள் ‘பூயவஹம்’ என்னும் நரகமடைவார்கள். (14—20)</p>
<p class="Text">அந்தணரே! பூனை, கோழி, ஆடு, குதிரை, பன்றி மற்றும் பறவைகள் ஆகியனவற்றைத் தன் ஜீவனத்திற்காக வளர்ப்பவன் அதே ‘பூயவஹ’ நரகத்தை அடைவான். (21)</p>
<p class="Text">கூத்தாடிப் பிழைப்பவன், மல்லயுத்தம் செய்து பிழைப்பவன், தூண்டில் முதலிய கருவிகளால் மீன் பிடிப்பவன், தன் கணவன் உயிரோடிருக்கும்போது தன் காதலன் மூலம் பிள்ளை பெற்றுக் கொண்டவளது பிள்ளையின் அன்னத்தைப் புசித்தவன், நஞ்சளிப்பவன், புறம் பேசுகிறவன், கோள் சொல்பவன், மனைவியைக் கூட்டிக் கொடுத்துப் பிழைக்கின்றவன், பர்வா இல்லாத காலங்களிலே பணத்தாசை பிடித்து பர்வா சடங்குகளைச் செய்விக்கும் அந்தணன், வீட்டைக் கொளுத்துகிறவன், நண்பனை வஞ்சனையாகக் கொல்பவன், பறவைகளைக் கொலைக்காக விற்பவன், கிராம புரோகிதன் மற்றும் யாகத்திற்கான ஸோமம் என்கிற ஆட்டாங்கொடியை விற்பவன் ஆகிய இவர்கள் அனைவரும் ‘ருதிராந்தம்’ என்னும் நரகத்தில் விழுவார்கள். (22,23)</p>
<p class="Text">வேள்விகளை அழிப்பவன், கிராமத்தை அழிப்பவன் முதலியவர்கள் ‘வைதரணீ’ நரகத்தை அடைவார்கள். விந்துவை நழுவ விட்டவன், பணம், வயது முதலியவைகளால் செருக்குற்று வயலின் எல்லைகளையும் கிராமத்து எல்லைகளையும் மாற்றுகின்றவன், தூய்மையற்றவர்கள், பிறரை வஞ்சித்துப் பிழைப்பவர்கள் ஆகியவர்கள் ‘கிருஷ்ண’ நரகமடைவர். (24,25)</p>
<p class="Text">காடுகளை அழிப்பவன் ‘அசிபத்திரவனம்’ என்னும் நரகம் புகுவான். ஆடு விற்பவன், விலங்குகளைக் கொன்று தின்பவன், பச்சை மண்பாண்டம் மற்றும் கரும்பு ஆகியனவற்றில் சமைப்பதற்காகத் தீயிடுபவன் ஆகியவர்களும் ‘வன்ஹிஜ்வாலை’ என்னும் நரகமடைவர். (26,27)</p>
<p class="Text">தான் மேற்கொண்ட விரதத்தில் குறைபாடுகள் செய்பவன், தனக்குரிய ஆசிரம தருமத்தை விடுபவன் ஆகிய இருவரும் ‘ஸந்தமசம்’ என்னும் நரகத்தில் வீழ்ந்து துன்பப்படுவார்கள். (28)</p>
<p class="Text">பிரும்மசரிய ஆசிரமத்தில் இருக்கும்போது பகலிலோ அல்லது தூங்கும்போதோ சுக்கிலத்தை விடுபவனும், தன் மகனிடமே பாடம் படிப்பவனும் ‘சுவபோஜனம்’ என்னும் நரகத்தில் விழுவார்கள். (29)</p>
<p class="Text">இம்மாதிரி இன்னும் நூற்றுக்கணக்கான நரகங்கள் இருக்கின்றன. தீயநடத்தையுள்ளவன் இந்நரகங்களில்தான் பலவிதமான யாதனைகளை (துன்பங்களை) அனுபவிக்கிறார்கள். (30)</p>
<p class="Text">மேற்கூறிய பாவங்களைப் போல் இன்னும் ஆயிரமாயிரம் பாவச்செயல்கள் உள்ளன. அதனுடைய பாவப்பயன்களை மனிதர்கள் வெவ்வேறு நரகங்களில் அனுபவிக்கின்றனர். (31)</p>
<p class="Text">எவர்கள் தங்களது வருண ஆசிரமங்களுக்கு எதிர்தட்டாக மனம், வாக்கு, செயல் வாயிலாகச் செயல்கள் புசிகிறார்களோ, அவர்கள் அனைவரும் இந்நரகங்களில்தான் வந்து விழுகிறார்கள். (32)</p>
<p class="Text">நரக உலகத்திலுள்ள ஜீவன்கள் தலைகீழாகத் தொங்கிக் கொண்டு சுவர்க்கத்திலுள்ள தேவர்களைக் கண்டு துன்பப்பட்டுக் கொண்டிருப்பார்கள். அதேபோல தேவர்களும் தலைகீழாகத் தொங்கிக் கொண்டிருக்கும் நரகத்தாரைக் கண்டு மிகவும் பயந்து கொண்டிருப்பார்கள். (33)</p>
<p class="Text">பாவம் செய்தவர்கள் நரகத்திலுள்ள தண்டனைகளை அனுபவித்த பின்பு தாவரங்களாகவோ, புழுக்களாகவோ, நீர்வாழ்வனவாகவோ, பறவைகளாகவோ, விலங்குகளாகவோ, மனிதர்களாகவோ, மனிதரில் தருமத்தைக் கடைப்பிடிப்பவர்களாகவோ, தேவர்களாகவோ, மோட்சமடையத் தக்கவர்களாகவோ பிறவி எடுப்பார்கள். (34)</p>
<p class="Text">பெரியோரே! முக்தி பெறத் தகுதியுள்ளவர்கள் வரை இவர்களில் மற்றவர்களைக் காட்டிலும் முதலில் கூறப்பட்ட ஜீவர்கள் எண்ணிக்கையில் ஆயிரம் மடங்கு அதிகமானவர்கள். (35)</p>
<p class="Text">சுவர்க்கத்தில் எத்தனை ஆன்மாக்கள் இருப்பார்களோ, அத்தனை ஆன்மாக்கள் நரகத்திலும் இருப்பார்கள். பாவத்தைச் செய்துவிட்டவன் எவனொருவன் தான் செய்த பாவத்திற்கான கழுவாயைச் செய்து கொள்ளவில்லையோ, அவனும் இந்நரகங்களில்தான் வந்து வீழ்வான். (36)</p>
<p class="Text">வேதங்களிலே எந்தெந்த பாவத்திற்கு எந்தெந்த பரிகாரங்கள் கூறப்பட்டுள்ளனவோ, அவையனைத்தையும் நன்கு ஆராய்ந்து மனு முதலான மகரிஷிகள் தங்கள் தரும சாஸ்திரங்களில் எழுதி வைத்துள்ளார்கள். (37)</p>
<p class="Text">மைத்திரேயரே! ஸ்மிருதி சாஸ்திரங்கள் எழுதிய சுவாயம்புவ மனு முதலியவர்கள் பெருத்த பாவங்களுக்குப் பெரிய பிராயச்சித்தங்களும், சிறிய பாவங்களுக்குச் சிறிய கழுவாய்களும் எழுதி வைத்துள்ளனர். (38)</p>
<p class="Text">சாந்திராயணம் முதலிய தவங்களாகவும், வேள்வி, தானம் முதலிய கருமங்களாகவும் விதிக்கப்பட்டிருக்கும் அனைத்து பிராயச்சித்தங்களுக்கும் மேலான பிராயச்சித்தம் ஸ்ரீகிருஷ்ணனுடைய திருநாமத்தை உச்சரித்தலே ஆகும். (அதாவது எம்பெருமான் காரணமற்ற சர்வசேஷி (தலைவன்) என்றும், நாம் அவருக்கு எவ்வித நிலையிலும் காரணமற்ற அடிமை என்றும், ஆகவே நாம் செய்யும் செயல்களனைத்தும் நம் சுதந்திரத்தினால் அல்ல என்றும், அவைகளைப் போக்கும் சாதனம் அவரே என்றும் நினைத்து, அவர் திருவடிகளையே சரணமாகப் பற்றி, அவர் திருநாமங்களையே கீர்த்தனம் செய்து கொண்டிருக்க வேண்டும். ஆகவே, இந்த ஸ்ரீகிருஷ்ணனுடைய திருநாமாவை ஸ்மரணம் செய்து கொண்டிருத்தலான பிராயச்சித்தம் பகவானது திருக்கல்யாண குணங்களின் மகிமையாலும் ஆன்மஸ்வரூபத்தாலும் என்கிற தெளிவான புத்தி உள்ளவர்களுக்கேயன்றி மற்றவர்களுக்கன்று. மற்றவர்களுக்கோ எனில் கருமங்களே எனத் தெளிய வேண்டும்.) (39)</p>
<p class="Text para-style-override-7">எவன் பாவங்கள் செய்தபின் ‘அந்தோ! செய்யாதன செய்தோமே’ என்றும், ‘பரமன் விதித்த நியமனத்தை விடுத்தோமே, என்ன செய்வேன்’ என்றும் மனம் தவிப்பானோ அவனுக்கே பிராயச்சித்தத்திலே அதிகாரமுண்டு. அப்படி விதித்த பிராயச்சித்தங்களுக்குள் ஸ்ரீஹரி சிந்தனையே சிறந்தது. அதுவும் ஒரு தரம் சொல்வதே போதுமானது. பல தரம் செய்தாலோ இனிச் செய்யும் பாவங்களுக்குக் காரணமான முன் செய்த பாவங்களின் மனப்பதிவுகளை அழித்து, இனிவரப் போகும் பாவங்களையும் நாசம் செய்யும். (40)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘போய பிழையும் புகுதருவான்</p>
<p class="Foot-Note-Slok">நின்றனவும் தீயினில் தூசாகும்’</p>
<p class="Foot-Note-Right">— திருப்பாவை 5</p>
<p class="Foot-Note-Slok">‘தத<span class="char-style-override-38">3</span>திக<span class="char-style-override-38">3</span>ம உத்தர பூர்வாக<span class="char-style-override-38">4</span>யோ</p>
<p class="Foot-Note-Slok">அஶ்வேந விநாஶௌ’</p>
<p class="Foot-Note-Right para-style-override-9">— பிரும்மசூத்திரம் 4/1/13)</p>
<p class="Text">இந்த ஸ்ரீஹரி ஸ்மரணத்திற்கு இடம், காலம் முதலிய நியமமில்லை. காலை, மாலை, நடுப்பகல், இரவு முதலிய எக்காலத்திலும் எவ்விதத்திலாவது எவனாலும் நினைக்கப்படலாம். அவ்வாறு நினைத்துக் கொண்டே இருப்பவன் பாவங்களினின்றும் விடுபட்டு ஸ்ரீமந்நாராயணனையே அடைகிறான். (41)</p>
<p class="Text para-style-override-7">ஸ்ரீவிஷ்ணு பகவானை நினைப்பதால் அனைத்துப் பாவக்குவியல்களும் தீயிலிட்ட தூசி போல் நீறாகிப் போனதும், அவன் முக்தியை அடைகிறான். அவனுக்கு மண்ணுலகப் பதவியும் அற்பமானதாகத் தோன்றும்; விண்ணுலகப் பதவியும் அற்பமானதாகத் தோன்றும். (42)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span></p>
<p class="Foot-Note-Slok">பச்சைமா மலைபோல் மேனி</p>
<p class="Foot-Note-Slok">பவளவாய் கமலச் செங்கண்</p>
<p class="Foot-Note-Slok">அச்சுதா! அமரர் ஏரே ஆயர்தம்</p>
<p class="Foot-Note-Slok">கொழுந்தே என்னும்</p>
<p class="Foot-Note-Slok">இச்சுவைத் தவிரயான்</p>
<p class="Foot-Note-Slok"> போய் இந்திரலோகமாளும்</p>
<p class="Foot-Note-Slok">அச்சுவைப் பெறினும் வேண்டேன்</p>
<p class="Foot-Note-Slok">அரங்கமா நகருளானே!</p>
<p class="Foot-Note-Right para-style-override-9">— திருமாலை)</p>
<p class="Text">மைத்திரேயரே! எவனுடைய இதயம் ஜபம், ஹோமம், பூசனை முதலியன செய்து கொண்டு எப்பொழுதும் ஸ்ரீவாசுதேவனான ஸ்ரீகிருஷ்ணனையே நினைத்துக் கொண்டிருக்குமோ, அவனுக்கு இந்திரப் பதவி முதலிய பலன்களும் தடையாகவே தென்படும். (43)</p>
<p class="Text">பிறப்பு—இறப்பு என்கிற சக்கரத்தில் சுழல வைக்கும் சுவர்க்கம் கிடைத்தற்கும், முக்தி பதத்தை நல்கும் உத்தமமான விதையாக விளங்கும் ஸ்ரீவாசுதேவ நாமத்தின் பெருமைக்கும் உள்ள வேறுபாட்டை அறிந்து தெளியுங்கள். ஆகவே முனிவரே! ஸ்ரீவிஷ்ணு பகவானது திருநாமத்தை இரவும் பகலும் நினைப்பதாலேயே அனைத்துப் பாவ மூட்டைகளும் பொசுங்கிப் போவதால் அவன் நரகம் அடைய மாட்டான். (44,45)</p>
<p class="Text">அந்தணரே! மனதிற்கு மகிழ்ச்சியைத் தருவதன்றோ சுவர்க்கம். இதற்குமாறாக துன்பத்தைத் தருவது நரகம். பாவத்தின் மறுபெயர் நரகம். புண்ணியத்தின் வேறு பெயர் சுவர்க்கம். (46)</p>
<p class="Text">எப்பொழுது ஒரே வஸ்து ஒரு சமயம் மகிழ்ச்சிக்குக் காரணமாகவும், மற்றொரு சமயம் துன்பத்திற்கும், பொறாமை, கோபம் என்பதற்கும் காரணமாகவும் ஆகுமோ, அப்பொழுது அந்த வஸ்துவின் தன்மை என்பது எங்கே உள்ளது? (47)</p>
<p class="Text">ஏனெனில், ஒருவனுக்கு ஒரு வஸ்துவானது பொழுதும் நிலைமையும் மாறுதலினாலே ஒரு சமயம் மகிழ்ச்சிக்குக் காரணமாகவும், மற்றொரு சமயம் துன்பத்திற்குக் காரணமாகவும், கோபம், அருள் முதலியனவற்றிற்குக் காரணமாகவும் ஆகிறது. (48)</p>
<p class="Text">ஆகவே, எந்தவொரு வஸ்துவும் துன்பமயமாகவோ, இன்பமயமாகவோ இருப்பதில்லை. இந்த சுக—துக்கம் இரண்டும் மனதில் தோன்றும் வேறுபாடுகளேயாகும். (49)</p>
<p class="Text">ஆகவே, உண்மையில் ஞானமே பரப்பிரும்மம். அவிச்சையின் மறைப்பினால் அவ்வறிவே கட்டுண்ணப்படுவதற்கும் காரணமாகிறது. (அதாவது மனதின் செயலான ஞானமானது உலகியலைப் பற்றுமாயின் அது உலகியல் தளைக்குக் காரணமாகிறது. அப்படிப் பற்றாமல் இருந்தால் அதுவே பிரும்மத்தை அடையவும் காரணமாகிறது.) ஆகவே, ஞானத்திலிருந்து வேறுபட்டதாக எந்தவொன்றுமில்லை. மைத்திரேயரே! முக்திக்குச் சாதனமான ஞானமும், பயனை விரும்பாமற்செய்கின்ற கருமமாகிய அஞ்ஞானமும் ஞானத்தினாலேயே ஏற்படுகின்றன என்பதை அறிவாயாக. வித்யை என்கிற ஞானமும் அவித்யை என்கிற அஞ்ஞானமும் இரண்டுமே ஞானம்தான் என்று அறிந்து கொள். (50—51)</p>
<p class="Text">அந்தணரே! இதுவரை அனைத்து பூமண்டலம், அனைத்துப் பாதாள உலகம் மற்றும் நரகங்களைப் பற்றிய வருணனையைக் கூறினேன். (52)</p>
<p class="Text">கடல்கள், பர்வதங்கள், வருஷங்கள், நதிகள் முதலியவை பற்றி நான் மிகவும் சுருக்கமாகக் கூறினேன். இனி, நீங்கள் மேலும் எதைக் கேட்க விரும்புகிறீர்களோ, அதைக் கேளுங்கள். (53)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-7">ஏழாவது அத்தியாயம் — ‘பூ: புவ: ஸ்வ:’ என்கிற ஏழு மேலுலகங்களின் வருணனை</p>
<p class="Text"><span class="char-style-override-7">மைத்திரேயர் கேட்கிறார்——</span> அந்தணரே! தாங்கள் இதுவரை அனைத்து பூமண்டலங்களைப் பற்றியும் கூறினீர்கள். முனிவரே! இனி ‘புவர் உலகம்’ முதலிய அனைத்து உலகங்களைப் பற்றியும் கேட்க விரும்புகிறேன். (1)</p>
<p class="Text">பெரியோரே! மேலும் சூரியன் முதலிய கிரகங்களின் நிலை, அதன் பரிமாணங்கள் ஆகியனவற்றையும் அறிந்து கொள்ள ஆசையுடைய எனக்குக் கூறியருள வேண்டுகிறேன். (2)</p>
<p class="Text"><span class="char-style-override-7">பராசரர் கூறுகிறார்——</span> எவ்வளவு தூரம் சூரிய—சந்திரர்களின் ஒளி போகுமோ, அவ்வளவு தூரமுள்ள பிரதேசம் பூமண்டலம் என்னும் பூவுலகு ஆகும். இந்தப் பூவுலகில் கடல்கள், நதிகள், மலைகள் நிறைந்துள்ளன. (3)</p>
<p class="Text">அந்தணரே! இந்தப் பூவுலகின் பரப்பளவு மற்றும் சுற்றளவு எவ்வளவோ, அவ்வளவு பரப்பளவும் சுற்றளவும் கொண்டது புவர்லோகம். (4)</p>
<p class="Text">மைத்திரேயரே! பூமியிலிருந்து ஒரு லட்சம் யோஜனை தூரத்திலுள்ளது சூரியமண்டலம். சூரியமண்டலத்தினின்றும் ஒரு லட்சம் யோஜனை தூரம் தள்ளி அமைந்துள்ளது சந்திர மண்டலம். (5)</p>
<p class="Text">இந்த சந்திர மண்டலத்திலிருந்து நூறாயிரம் (லட்சம்) யோஜனைகள் தள்ளி நட்சத்திர மண்டலம் பிரகாசிக்கிறது. (6)</p>
<p class="Text">பிராம்மணரே! நட்சத்திர மண்டலத்திலிருந்து இரண்டு லட்சம் யோஜனை தூரம் தள்ளி புதன் மண்டலமும், அந்த புதன் மண்டலத்திலிருந்து இரண்டு லட்சம் யோஜனைக்கு மேல் சுக்ர மண்டலமும் உள்ளது. (7)</p>
<p class="Text">சுக்ரனிடமிருந்து அதே தூரத்தில் செவ்வாய் மண்டலமும், அந்த செவ்வாய் மண்டலத்திலிருந்து இரண்டு லட்சம் யோஜனை தூரம் தள்ளி குருவான பிருஹஸ்பதியின் மண்டலமும் உள்ளது. (8)</p>
<p class="Text">அந்தணோத்தமரே! பிருஹஸ்பதி மண்டலத்திலிருந்து இரண்டு லட்சம் யோஜனை தூரம் தள்ளி சனி மண்டலம் உள்ளது. இந்த சனி மண்டலத்திலிருந்து ஒரு லட்சம் யோஜனை தள்ளி சப்தரிஷி மண்டலம் உள்ளது. இந்த சப்தரிஷி மண்டலத்திலிருந்து நூறாயிரம் (ஒரு லட்சம்) யோஜனைக்கு மேல் துருவமண்டலம், அனைத்து ஜோதிச்சக்கரத்திற்கும் நடுவில் நாட்டிய தூண் போல் பிரகாசிக்கின்றது. (9,10)</p>
<p class="Text">மகாமுனிவரே! இதுவரை நான் மூவுலகங்களின் உயரம் பற்றிக் கூறினேன். இம்மூவுலகங்களும் வேள்விகள் செய்ததற்கான பயனை அனுபவிக்கும் போக பூமிகளாகும். வேள்விகளைச் செய்தல் என்பது இந்த பாரத வருஷத்தில் மட்டும்தான். (11)</p>
<p class="Text">துருவ மண்டலத்திற்கு மேல் ஒரு கோடி யோஜனை தூரத்தில் மகர் உலகம் உள்ளது. இங்குதான் ஒரு கல்ப காலம் வரை பிழைத்திருக்கும் பிருகு முதலிய மகரிஷிகளான சித்தர்கள் வசிக்கிறார்கள். (12)</p>
<p class="Text">மைத்திரேயரே! இந்த மகர் உலகத்தைக் காட்டிலும் இரண்டு கோடி யோஜனை தூரத்தில் ஜனோலோகம் உள்ளது. இங்குதான் தூயதான சித்தமுடைய பிரும்மதேவரின் புகழ் பெற்ற புத்திரர்களான ஸனகர் முதலியவர்கள் வாசம் செய்கிறார்கள். (13)</p>
<p class="Text">ஜனோலோகத்திற்கு மேல் நான்கு மடங்கு அதாவது எட்டு கோடி யோஜனை தூரத்தில் தபோலோகம் உள்ளது. இங்குதான் வைராஜர் என்கிற தேவர்கள் பிரளயாக்னியினால் உண்டான வெம்மை இல்லாதவர்களாக இருக்கின்றனர். (14)</p>
<p class="Text">இந்த தபோலோகத்திற்குமேல் பன்னிரண்டு கோடி யோஜனை தூரத்தில் சத்திய உலகம் விளங்குகிறது. இதுதான் மரணமடையாத தேவர்கள் வாசம் செய்யும் பிரும்மலோகம் என்று அழைக்கப்படுகிறது. கால்களாலே நடந்து போகத்தக்கதாக, பூமிக்குத் தொடர்புடைய வஸ்து எதுவுண்டோ, அதுவெல்லாம் ‘பூலோகம்’ என்று சொல்லப்படும். அதன் பரப்பளவைப் பற்றி முன்பே உங்களுக்கு நான் கூறியிருக்கிறேன். (15,16)</p>
<p class="Text">முனிசிரேஷ்டரே! பூமிக்கும் சூரியனுக்கும் நடுவில் சித்தர்களும் முனிவர்களும் வாசம் செய்யும் இடம் எவ்வளவு உண்டோ, அதுதான் இரண்டாவதான ‘புவர்லோகம்’. (17)</p>
<p class="Text">சூரிய மண்டலத்திற்கும் துருவ மண்டலத்திற்கும் இடையிலுள்ள பதினான்கு லட்ச யோஜனை அளவுள்ள இடம் ‘ஸ்வர்லோகம்’ என்றழைக்கின்றனர் உலகத்தின் நிலையைப் பற்றிய ஆராய்ச்சியில் ஈடுபாடு கொண்ட மகரிஷிகள். (18)</p>
<p class="Text">மைத்திரேயரே! <span class="char-style-override-7">‘பூ: புவ: ஸ்வ:’</span> என்ற மூன்று உலகங்களும் ஒவ்வொரு கல்பந்தோறும் உண்டாக்கப்படுவதனால் ‘கிருதகம்’ என்றும், ஜனலோகம், தபோலோகம், சத்தியலோகம் என்கிற மூவுலகங்களும் ‘அகிருதகம்’ என்றும் அழைக்கப்படுகின்றன. இவை மூன்றும் கல்பந்தோறும் உண்டாக்கப்படாமையால் ‘அகிருதகம்’ என்று அழைக்கப்படுகிறது. (19)</p>
<p class="Text">இந்த கிருதகம், அகிருதகம் என்கிற இரண்டிற்கும் மத்தியில் இருக்கும் உலகம் ‘மகர்லோகம்’ எனப்படும். இது கல்பத்தின் முடிவில் ஜனங்களே இல்லாமல் சூன்யமாகிவிடும். ஆனால், அதன் சொரூபம் நசிப்பதில்லை. ஆகவே, இது ‘கிருதாகிருதகம்’ என்றழைக்கப்படுகிறது. (20)</p>
<p class="Text">மைத்திரேயரே! இவ்வாறு மேலேழு உலகங்களும் பாதாளங்களாகிய கீழேழு உலகங்களும் பிரும்மாண்டத்தின் பரப்பு எனப்படும் என்பதை உங்களுக்குச் சொன்னேன். (21)</p>
<p class="Text">இவை விளாம்பழத்தின் விதை ஓட்டினாலே சுற்றிலும் சூழப்பட்டிருப்பது போல், மேலும் கீழும் நாற்புறமும் அண்டகடாகத்தினாலே சூழப்பட்டிருக்கிறது. (22)</p>
<p class="Text">மைத்திரேயரே! இவ்வண்டம் தன்னைப் போல் பத்து மடங்கு அதிகமான ஜலப்பரப்பினால் சூழப்பட்டிருக்கிறது. இந்த ஜலமூட்டம் அக்னியினால் சூழப்பட்டுள்ளது. (23)</p>
<p class="Text">அக்னியானது வாயுவினாலேயும், வாயு ஆகாயத்தினாலேயும் பத்து பத்து பங்கு அதிகமாகச் சூழப்பட்டிருக்கிறது. இவ்வாகாயம் பூதங்கட்குக் காரணமான தாமச அஹங்காரத்தினாலும், இந்த அஹங்காரம் மஹத் என்கிற தத்துவத்தினாலும் சூழப்பட்டிருக்கிறது. மைத்திரேயரே! இவ்வேழும் ஒன்றைவிட மற்றொன்று பத்து மடங்கு பெரியது. (24)</p>
<p class="Text">மஹத் தத்துவத்தையும் ‘பிரதானம்’ என்னும் தத்துவம் சூழ்ந்துள்ளது. இதை ‘அனந்தம்’ என்பார்கள். இதற்கு என்றுமே அழிவு இல்லை. இதற்கு எண்ணிக்கையும் இல்லை. ஏனெனில் முனிவரே! அது முடிவற்றது; எண்ணிக்கையற்றது; அளக்க முடியாதது. மேலும் அனைத்து உலகங்கட்கும் காரணமானது. அதுவே ‘பராபிரகிருதி’ எனப்படும். ஏனெனில், அதில் இம்மாதிரியான ஆயிரக்கணக்கான, லட்சக்கணக்கான, கோடான கோடிக்கணக்கான பிரும்மாண்டங்கள் உள்ளன. எவ்வாறு விறகில் தீயும், எள்ளில் எண்ணெயும் இருக்கிறதோ, அதேபோலத்தான் பிரதானத்திலும் ஞானத்தினால் பரவியுள்ளவனும், சுயம்பிரகாசனும், ஞானமே வடிவெடுத்தவனுமான ஜீவன் இருக்கிறான். (25—28)</p>
<p class="Text">அறிஞரே! இவ்வாறு ஒன்றோடொன்று கலந்திருக்கும் தன்மையையுடைய பிரகிருதியும் புருஷனும் அனைத்து பூதங்களிலும் பரவியுள்ள ஸ்ரீவிஷ்ணு சக்தியினால் வியாபிக்கப்பட்டிருக்கின்றனர். இந்த விஷ்ணுசக்திதான் பிரளய காலத்தில் அவற்றைப் பிரித்தும், படைக்கும் காலத்தில் ஒன்றுசேர்த்தவும் காரணமாகிறது. படைப்பின் தொடக்கத்தில் இந்த விஷ்ணுசக்தியே சத்துவம் முதலிய குணங்கள் மாறுவதற்குக் காரணமாகிறது. எவ்வாறு காற்று அநேக நீர்த்துளிகளை எந்தவொரு பற்றுதலும் இல்லாமல் தாங்கிச் செல்கிறதோ, அதேபோலத்தான் இந்த விஷ்ணுசக்தியும் பிரகிருதி—புருஷ வடிவான இவ்வுலகை எவ்விதப் பற்றுதலும் இல்லாமல் தாங்குகிறது. (29—31)</p>
<p class="Text">முனிவரே! முதலில் தோன்றிய விதையிலிருந்து வேர், நடுத்தண்டு, கிளைகள் முதலியவைகளோடு கூடிய மரம் தோன்றுகிறது. பின் அந்த மரத்திலிருந்து மறுபடியும் விதைகள் தோன்றி, பின் அவ்விதைகளினின்றும் திரும்பவும் மரங்கள் தோன்றுகின்றன. மேலும் அவைகளுக்கும் அதே லட்சணங்கள், திரவியங்கள், காரணங்கள் தோன்றுகின்றன. அதேபோலத்தான் முதலில் அவ்வியாகிருதமான பிரதானத்தினின்றும், மஹத் தத்துவத்தினின்றும் தொடங்கி ஐம்பெரும் பூதங்கள் வரையுள்ள அனைத்து விகாரங்களும் அவ்யக்தத்தினின்றும் தோன்றுகின்றன. மேலும் அவற்றிலிருந்து தேவர்கள், அசுரர்கள், மனிதர்கள் முதலியவர்கள் தோன்றுகிறார்கள். பின் அவர்களிடமிருந்து பிள்ளைகளும் பேரன்களும் தோன்றி வருகின்றனர். (32—34)</p>
<p class="Text">தனது விதையிலிருந்து மற்றொரு மரம் தோன்றுவதால் எவ்வாறு முதலில் தோன்றிய மரத்திற்கு எவ்விதமான அழிவும் ஏற்படுவதில்லையோ, அதேபோல வேறு ஜீவன்கள் தோன்றுவதால் அந்த ஜீவன்களை உண்டாக்கிய முதல் ஜீவனுக்கு எவ்வித அழிவும் ஏற்படுவதில்லை. (35)</p>
<p class="Text">ஒரு மரம் விதையினின்றும் உண்டானாலும் அதற்கு ஆகாயம், காலம் முதலானவை உடன் சேர்ந்திருத்தலினால் அவை அம்மரம் வளர்வதற்குக் காரணமாக இருப்பது போல் பிரகிருதியினின்றும் தோன்றுகின்ற பிரபஞ்சத்திற்கு ஸ்ரீஹரியான பகவான் எவ்விதமான மாறுதலுமின்றி உலகத்தின் தோற்றத்திற்குக் காரணமாகிறார். (36)</p>
<p class="Text">முனிவரே! நெல்விதையிலேயே மறைந்திருக்கின்ற வேர், தாள், இலை, முளை, கதிர், பூ, பால், அரிசி, உமி முதலியன உழவு, விதைப்பு, நீர்ப்பாய்ச்சல் முதலான முளைப்பதற்கு வேண்டிய சாதனங்களைப் பெற்று நன்கு வெளிப்பட்டுத் தோன்றுவதுபோல பலவிதமான கர்மங்களில் வீழ்ந்திருக்கின்ற ஆன்மாக்கள் ஸ்ரீவிஷ்ணுசக்தியைப் பெற்று தேவர், மனிதர் முதலிய வேறுபாடுகள் கொண்டு வெளிப்படுகின்றன. (37—39)</p>
<p class="Text">வேதத்தில் கூறப்பட்ட உலகின் தோற்றத்திற்குக் காரணம் பகவான் என்கிற வாக்கியப்படி, எங்கிருந்து இவ்வுலகமனைத்தும் தோன்றுமோ, எங்கே நிலைபெற்று நிற்குமோ, எங்கே சென்று பிரிவின்றிக் கலக்குமோ, எதனால் அகில பிரபஞ்சமும் நீக்கமற நிறைந்திருக்குமோ, அந்தப் பரப்பிரும்மம் ஸ்ரீவிஷ்ணுவே ஆகும். (40)</p>
<p class="Text">பிரும்மம் என்பதும், பரமபதம் என்பதும், சத்—அசத் எனப்படுவதும், மற்ற அனைத்தும் அந்த ஸ்ரீவிஷ்ணுவே. இந்த அனைத்துலகும் சிறிதும் வேறுபாடின்றி அந்த விஷ்ணுவினுடையதே. சரம், அசரம் கூடியதான இவ்வுலகம் தோன்றியதும் அவரிடமிருந்துதான். (41)</p>
<p class="Text">அவரே அவ்வியக்தமான (கண்களுக்குப் புலப்படாத) மூலப்பிரகிருதி. அவரே கண்களுக்குத் தெரிகின்ற இந்தப் பிரபஞ்சம். அவரிடமே இந்த அனைத்துலகங்களும் லயத்தை அடைகின்றன. அவரிடமே இவை நிலை கொண்டுள்ளன. (42)</p>
<p class="Text">வேள்வி முதலிய செயல்களுக்கும் அவரே கர்த்தா. அந்த வேள்விகளினால் தொழப்படும் தேவதையும் அவரே. வேள்வியான அவரை வேள்வியினாலே பூசிக்கிறோம். அனைத்து வேள்விகளினால் அடையப்படும் பெரும் பயனும் அவரேதான். வேள்விக்குச் சாதனமான சுருக், சுருவம் முதலியனவும் அவரே. அவரிலும் வேறானது எதுவுமே இல்லை. அவரே அனைத்திற்கும் அதனதன் சொரூபத்திற்குத் தக்க சக்திகளைக் கற்பிப்பவர். (43)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் ஏழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-8">எட்டாவது அத்தியாயம் — சூரியன், நட்சத்திரங்கள், ராசிகள், காலசக்கரம், லோகபாலகர்கள், கங்கையின் தோற்றம் ஆகியவற்றின் வருணனை</p>
<p class="Text"><span class="char-style-override-7">பராசரர் கூறுகிறார்——</span> நல்ல நோன்பு நோற்றவரே! பிரும்மாண்டத்தின் நிலை பற்றி இதுவரை கூறினேன். இனி சூரியன் முதலிய கிரகங்களின் நிலை, அதனுடைய பரிமாணம் முதலியன பற்றிக் கூறுகிறேன், கேளுங்கள். (1)</p>
<p class="Text">முனிசிரேஷ்டரே! சூரியதேவருடைய ரதம் ஒன்பதினாயிரம் யோஜனை பரப்பளவுள்ளது. இதைப்போல் இரண்டு மடங்கு அதாவது பதினெட்டாயிரம் யோஜனை அளவுள்ளது இரு இருசுகளின் மத்திய பாகமான ஆரக்கால். (2)</p>
<p class="Text">அதில் ஒரு புறத்தின் இருசு ஒரு கோடியே ஐம்பத்தேழு லட்சம் யோஜனை அளவுள்ளது. அதில்தான் அதன் சக்கரம் மாட்டப்பட்டுள்ளது. (3)</p>
<p class="Text">இந்தச் சக்கரம் ஸம்வத்ஸர சொரூபமுள்ளது. அதற்குக் காலை, மதியம், மாலை என்கிற நாட்பிரிவு மூன்றும் இருசு கோத்திருக்கும் இடமாகும். ஸம்வத்ஸரம், பரிவத்ஸரம், இடாவத்ஸரம், அனுவத்ஸரம், இத்வத்ஸரம் என்கிற வருஷ பேதங்கள் ஐந்தும் அதன் ஆரங்களாகும். ருதுக்கள் ஆறும் சுற்று வட்டங்களாய் இருக்கும். இவ்வாறான அவயவங்களுள்ள க்ஷயமில்லாததாக உள்ள, அந்தச் சக்கரத்தில்தான் காலசக்கரம் முழுதுமாக நிறுத்தப்பட்டிருக்கிறது. (4)</p>
<p class="Text">அந்த தேருக்கு காயத்ரி, ப்ருஹதி, உஷ்ணிக், ஜகதீ, திருஷ்டுப், அனுஷ்டுப், பங்க்தி என்னும் ஏழு சந்தங்களும் ஏழு குதிரைகளாக இருக்கின்றன. அறிஞரே! அச்சூரிய ரதத்தின் மற்றொருபுறத்து இருசு நாற்பத்தைந்தாயிரத்து ஐந்நூறு யோஜனை நீளமுள்ளது. நுகத்தடியின் அளவும் இருசின் அளவேதான். (5—7)</p>
<p class="Text">அந்தச் சிறிய இருசு தன் பக்கத்து நுகத்தடியின் பாதியோடுகூட வாயு வடிவமான கயிறுகளால் கட்டப்பட்டுத் துருவனை ஆதாரமாகக் கொண்டிருக்கிறது. பெரிய இருசில் கோக்கப்பட்டிருக்கிற சக்கரம் மானஸோத்தர பர்வதத்தின் மேல் இருக்கிறது. (8)</p>
<p class="Text">இந்த மானஸோத்தர மலையின் மேல் கிழக்கில் ‘வஸ்வௌகஸாரா’ என்கிற இந்திரனுடைய இராஜதானியும், தெற்கில் ‘ஸம்யமனி’ என்னும் யமனுடைய பட்டணமும் இருக்கிறது. மேற்கில் ‘ஸுகா’ என்னும் வருணனுடைய நகரமும், வடக்கில் ‘விபாவரீ’ என்னும் சந்திரனுடைய நகரமும் விளங்குகின்றன. (9)</p>
<p class="Text">மைத்திரேயரே! சூரிய பகவான் தென்திசையை அடைகிறபோது சோதிச்சக்கரத்தின் கடைசியை அடைந்தவராக எய்த அம்பைப் போல் விரைவாக ஓடுகிறார். இந்த சூரியபகவான்தான் பகல், இரவு என்கிற நியமத்தை ஏற்படுத்துகிறார். யோகிகளுக்குச் சகல துன்பங்களும் விடுபட்டுப் போகும் காலமாகிய முடிவு காலத்தில் தேவயான மார்க்கமாகவும் இருக்கிறார். (10,11)</p>
<p class="Text">மைத்திரேயரே! சூரியன் நமக்கெப்படி பகலில் மிக உஷ்ணமாயும் பிரகாசமாயும் காணப்படுகிறாரோ, அவ்வாறுதான் மற்றெல்லாத் தீவுகளிலும் இரவிலும் இருக்கிறாரேயல்லாது, சூடும் ஒளியும் எப்போதும் குறைந்திருப்பதில்லை. (12)</p>
<p class="Text">ஆகையால் உதயம், அஸ்தமனம் ஆகியவற்றில் எவ்வித மாறுதலுமில்லை. பிராம்மணரே! ஆனால் திசைகளிலும் அவற்றின் மூலைகளிலும் எவர்களுக்கு எங்கே காணப்படுகிறானோ, அவர்களுக்கு அங்கே ‘உதயம்’ என்றும், அதற்கு நேர்க்கோணத்தில் காணப்படாமல் போவதால் அங்கு ‘அஸ்தமனம்’ என்றும் உலகில் காணப்படுகிறது. (13,14)</p>
<p class="Text">ஆகையால், எப்போதும் உதயம் மற்றும் அஸ்தமனம் உண்டாயிருக்கும் காரணம் இதுவேயன்றி, சூரியனுக்கு இயற்கையில் உதயமோ, அஸ்தமனமோ இல்லவே இல்லை. சூரியன் தெரிவதும் தெரியாததும்தான் அவருடைய உதயமும் அஸ்தமனமுமாகும்! (15)</p>
<p class="Text">நடுப்பகலில் இந்திரன் முதலியவர்களின் ஏதாவது ஒரு நகரத்தில் பிரகாசிக்கும் சூரியன் அண்டைப்புறத்திலுள்ள இரண்டு நகரங்களையும் சேர்த்து மூன்று நகரங்களையும் மேலும் இரண்டு மூலைகளையும் பிரகாசிக்கும்படிச் செய்கிறான். இதேபோலத்தான் அக்னி முதலிய மூலைகளில் ஏதாவதொரு மூலையில் பிரகாசிக்கும் சூரியன் தன் அள்ளைப்புறத்திலுள்ள இரண்டு மூலைகளையும் சேர்த்து மூன்று மூலைகளையும் இரண்டு நகரங்களையும் பிரகாசிக்கச் செய்கிறான். சூரியன் உதயமாகும் சமயத்திலிருந்து நடுப்பகல் வரை தனது கிரணங்கள் பெருகி வருவதால் வெம்மை அதிகமாக இருக்கும். பின்பு கிரணங்களின் வெம்மை குறைந்து அஸ்தமனமாகிறான். (அதாவது கிரணங்களின் பெருக்கம், குறைதல் மற்றும் அதன் வெம்மை முதலியன சூரியன் அருகாமையிலும் தூரத்திலும் இருப்பதால் மனிதர்களின் அனுபவத்திற்கேற்ப கூறப்பட்டுள்ளது.) சூரியன் உதயமாவது, அஸ்தமனமாவது என்பதைக் கொண்டுதான் கிழக்கு, மேற்கு என்கிற திசைகளின் ஏற்பாடு உண்டாக்கப்பட்டிருக்கிறது. உண்மையில் எவ்வாறு சூரியன் கிழக்கில் ஒளிர்கிறானோ, அதேபோலத்தான் மேற்கிலும் மற்றும் அள்ளைப்புறத்தில் இருக்கும் வடதென்திசைகளிலும் ஒளிர்கிறான். (16—19)</p>
<p class="Text">சூரியன் சுமேரு பர்வதத்தின் மேலிருக்கும் பிரும்மாவின் சபையைத் தவிர, மற்ற அனைத்திடங்களிலும் ஒளிர்கிறான். பிரும்ம சபையை நோக்கிச் செல்லும் அவரது கிரணங்கள் பிரும்மாவின் ஒளியின் பெருமையால் மழுங்கித் திரும்பி விடுகின்றன. (20,21)</p>
<p class="Text">சுமேரு பர்வதம் அனைத்து தீவுகளுக்கும் வருஷங்களுக்கும் வடக்கில் உள்ளது. ஆகவே, வடதிசையில் மேரு பர்வதத்தின்மேல் என்றும் ஒருபுறம் பகலாகவும், மற்றொருபுறம் இரவாகவும் உள்ளது. இரவில் சூரியன் அஸ்தமித்துவிட்டால் அவருடைய தேஜஸ் (ஒளி) அக்னியில் நுழைந்து விடுகிறது. ஆகவே, அச்சமயத்தில் (இரவில்) அக்னி வெகுதொலைவிலிருந்தே பிரகாசமாகி விளங்குகிறது. (22,23)</p>
<p class="Text">இதேபோலத்தான் அந்தணரே! பகலில் அக்னியின் ஒளி சூரியனில் வந்து சேருகிறது. ஆகவே, அக்னியின் சேர்க்கையால் சூரியன் மிகவும் கடுமையான வெம்மையைத் தருகிறான். (24)</p>
<p class="Text">இவ்வாறு சூரியன் மற்றும் அக்னியின் ஒளி, வெப்பம் ஆகியன இரண்டும் ஒன்றோடொன்று கலந்து பகலிலும் இரவிலும் பெருக்கத்தை அடைகின்றன. (25)</p>
<p class="Text">மேரு பர்வதத்தின் தெற்கிலும் வடக்கிலும் பூமியின் பாதியிலும் சூரியன் ஒளிரும்போது, இருள் சூழ்ந்த இரவும் ஒளிரும் பகலும் முறையே நீரில் நுழைகிறது. (26)</p>
<p class="Text">பகலில் ராத்திரி உள்ளே நுழைவதால் நீரானது சற்று தாமிர நிறமாகத் தெரிகிறது. ஆனால், சூரியன் அஸ்தமித்ததும் இரவிற்குள் தினமான பகல் நுழைகிறது. (27)</p>
<p class="Text">ஆகவே, பகல் இரவிற்குள் புகுவதால் இரவு நேரத்தில் நீர் வெளுப்பாகத் தெரிகிறது. இவ்வாறு சூரியன் புஷ்கரத் தீவின் மத்தியில், பூமியில் முப்பதில் ஒரு பங்கைக் கடப்பதனால் நாளில் முப்பதில் ஒரு பங்காகிய முகூர்த்த காலம் உண்டாகிறது. (அதாவது, அத்தனை பாகங்களைத் தாண்டுவதில் அதற்கான என்ன நேரம் பிடிக்கிறதோ, அதுவே முகூர்த்தம் எனப்படுகிறது.) (28)</p>
<p class="Text">அந்தணரே! குயவனுடைய சக்கரத்தில் திரிகின்ற பூச்சியைப் போல, ஜ்யோதிச் சக்கரத்தில் திரிகின்ற சூரியன் பூமியின் முப்பது பாகங்களைக் கடந்தபின் ஒரு பகலிரவு ஆகிறது. உத்தராயணத்தின் ஆரம்பத்தில் சூரியன் முதன்முதலில் மகரராசியில் நுழைகிறார். (29,30)</p>
<p class="Text">அதன்பின் கும்பம்—மீனம் ராசிகளில் ஒன்றைக் கடந்து மற்றொன்றிற்குச் செல்கிறார். இம்மூன்று ராசிகளிலும் சஞ்சரித்தபின் சூரியன் பகலையும் இரவையும் சமமாகச் செய்து வைஷுவதீ கதியைப் பின்பற்றுகிறார். (அதாவது, அவர் பூமத்தியரேகையின் நடுவில் சஞ்சரிக்கிறார்.) அதற்குப்பின் தினமும் இரவு குறைந்து பகல் அதிகரிக்க ஆரம்பிக்கிறது. (31,32)</p>
<p class="Text">அதன்பின் மேஷ ராசியையும் விருஷப ராசியையும் தாண்டி, மிதுன ராசியிலிருந்து வெளி வந்து உத்தராயணத்தின் முடிவான எல்லை வரை வந்து பின் கர்க்கடக ராசிக்கு வருகிறார். இதுவே தட்சிணாயனத்தின் ஆரம்பமாகும். (33)</p>
<p class="Text">குயவனுடைய சக்கரத்தில் சிக்கிய ஜீவன் எவ்வாறு வெகுவேகமாகச் சுழலுகிறதோ, அவ்வாறே சூரியன் தட்சியணாயனத்தை வெகுவேகமாகக் கடக்கிறார். (34)</p>
<p class="Text">ஆகவே, சூரியன் வாயு வேகத்தில் வெகுசீக்கிரத்தில் தனது உயர்ந்த மார்க்கத்தைக் கொஞ்ச காலத்திலேயே கடந்துவிடுகிறார். (35)</p>
<p class="Text">அந்தணரே! தட்சிணாயனத்தின் பகல் நேரம் வெகுவிரைவில் கழிவதால் அச்சமயத்திலுள்ள பதின்மூன்றரை நட்சத்திரங்களையும் சூரியன் பன்னிரண்டு முகூர்த்தத்தில் கடந்துவிடுகிறார். (36)</p>
<p class="Text">ஆனால், இரவில் மெதுவாகச் செல்வதனால் அதே அளவுள்ள பதின்மூன்றரை நட்சத்திரங்களையும் பதினெட்டு முகூர்த்தத்தில் கடக்கிறார். குயவனுடைய சக்கரத்தில் சிக்கிய ஜீவன் எவ்வாறு மெதுவாகச் செல்லுமோ, அதுபோலவே உத்தராயணத்தில் சூரியன் மந்தமான கதியில் நிதானமாகச் செல்கிறார். ஆகவே, அச்சமயம் பூமியின் சிறிது பாகத்தைக் கடக்க அதிக காலம் எடுத்துக் கொள்கிறார். ஆகையால், உத்தராயணத்தின் முடிவு காலம் பதினெட்டு முகூர்த்தமாக ஆகிறது. அப்பகலிலும் சூரியன் மிகவும் நிதானமாகத்தான் நகர்கிறார். (37—39)</p>
<p class="Text">மேலும் ஜ்யோதி சக்கரத்தின் பாதியில் பதின்மூன்றரை நட்சத்திரங்களையும் ஒரு பகலில் கடக்கிறார். ஆனால், இரவு நேரத்தில் அந்த பதின்மூன்றரை நட்சத்திரங்களைக் கடக்க பன்னிரண்டு முகூர்த்தங்களை மட்டுமே எடுத்துக் கொள்கிறார். (40)</p>
<p class="Text">எவ்வாறு சக்கரத்தின் நடுப்பகுதி மெதுவாகச் சுற்றுவதால் அங்கு வைக்கப்பட்டுள்ள மண்ணுருண்டையும் மெதுவாகச் சுற்றுகிறதோ, அதேபோல ஜ்யோதி சக்கரத்தின் மத்தியில் இருக்கும் துருவனும் மிகவும் மந்தமாக (மெதுவாக)த்தான் சுற்றுகிறது. (41)</p>
<p class="Text">மைத்திரேயரே! எவ்வாறு குயவனது சக்கரத்தின் நடுப்பகுதி அதனிடத்திலேயே சுற்றுகிறதோ, அதேபோலத்தான் துருவனும் தனது இடத்திலேயேதான் சுற்றிக் கொண்டிருக்கிறான். (42)</p>
<p class="Text">இவ்வாறு சூரியன் உத்தராயண—தட்சிணாயனங்களில் அந்தந்த மாதத்திற்குள்ள இராசி மண்டலங்களைச் சூரியன் கடக்கும் திறத்தினால் பகல் வளர இரவு குறைதலும், இரவு வளரப் பகல் குறைதலுமாக இருக்கும். (43)</p>
<p class="Text">எந்தவோர் அயனத்தில் சூரியனின் கதி பகலில் மந்தமாக இருக்கிறதோ, அப்பொழுது இரவின் சமயம் விரைவாகக் கழிகிறது. அதேபோல எப்பொழுது இரவு நேரம் வேகமாகக் கழிகிறதோ, அப்பொழுது பகலானது நிதானமாகக் கழிகிறது. (44)</p>
<p class="Text">அந்தணரே! சூரியனுக்கு எப்பொழுதும் ஒரே அளவான மார்க்கம்தான் கடக்கப்படுகிறது. ஒரே பகலிரவில் சூரியன் அனைத்து ராசிகளையும் கடக்கின்றான். (45)</p>
<p class="Text">சூரியன் பகலில் ஆறு ராசிகளையும் இரவில் ஆறு ராசிகளையும் கடக்கிறான். இராசிகளின் அளவின் வேற்றுமையினால் பகல்களில் மாற்றம் ஏற்படுகிறது. அதேபோல இராசிகளின் அளவினால் இரவும் நீள்கிறது, குறைகிறது. (46)</p>
<p class="Text">ராசிகளின் அளவினால்தான் பகலிரவுகளில் குறைதலும் நீட்சியும் ஏற்படுகிறது. உத்தராயணத்தில் சூரியனது போக்கு இரவில் விரைவாக ஓடுகிறது. பகலில் மெதுவாகவே இருக்கிறது. தட்சிணாயனத்தின் போது அதன் கதி இதற்கு மாறுதலாக அதாவது பகலில் வேகமாகவும் இரவில் நிதானமாகவும் உள்ளது. (47,48)</p>
<p class="Text">இரவு நேரத்தை உஷை என்பர். பகலை வ்யுஷ்டி (காலை) என்றழைப்பர். இந்த உஷை, வ்யுஷ்டி இரண்டிற்கும் நடுவான சமயத்தை ‘சந்தி’ என்றழைப்பார்கள். (அதாவது வ்யுஷ்டி = பகல், உஷை = இரவு — இவையிரண்டும் வைதிகப் பெயர்கள் — <span class="char-style-override-7">‘ராத்ரிர்வா உஷா அஹர்வ்யுஷ்டி:’</span>.) (49)</p>
<p class="Text">இந்த மிகவும் கொடியதும் பயங்கரமானதுமான சந்தியாகாலம் வந்தபோது மிகவும் பயங்கரமான ‘மந்தேஹர்கள்’ என்னும் அரக்கர் கூட்டம் சூரியனை விழுங்க முயற்சிக்கிறார்கள். (50)</p>
<p class="Text">மைத்திரேயரே! இவர்களுக்கு நித்தியம் மரணம் உண்டு. ஆனால், உடம்பு அழியாது என்பது பிரஜாபதியான பிரும்மதேவர் அளித்த சாபம். (51)</p>
<p class="Text">ஆகவே, சந்தியா காலத்தில் சூரியனுக்கும் இவர்களுக்கும் பெருத்த போர் நிகழ்கிறது. முனிவரே! அச்சமயத்தில் அந்தணர்கள் பிரும்ம சொரூபமான பிரணவமான ஓங்காரத்தையும், வியாஹ்ருதிகளையும், காயத்ரீ மகாமந்திரத்தையும் ஓதி, அதனால் அபி மந்திரிதமான தண்ணீரை விடுகின்றனர். (இதை அர்க்கியம் என்பார்கள்.) அந்த தண்ணீர் வஜ்ரமாக மாறி, அந்த அரக்கர்களை அழித்துவிடுகிறது. (52,53)</p>
<p class="Text">இதன்பின் அந்தணர்களால் அக்னிஹோத்திரத்தில், <span class="char-style-override-7">‘ஸூர்யோ ஜ்யோதி:’</span> என்று கூறி முதல் ஆகுதி தருவதனால் ஆயிரம் கிரணங்கள் கொண்ட சூரியன் என்னும் ஜ்யோதி உலகமெல்லாம் ஒளிமிகும்படி விளங்குகின்றது. (54)</p>
<p class="Text">அந்த ஓங்காரமான பிரணவம் விழித்த நிலை, கனவு நிலை, தூக்க நிலை என்கிற மூன்று நிலைகளில் சேர்ந்த விஷ்ணுவின் சொரூபமான வியாஹ்ருதி தேவதைகட்கு வாசஸ்தலமாகவும், வேதங்களுக்கு அதிபதியாகவும் இருப்பதனால், அதைக் கூறுவதன் மூலமாகவே அந்த மந்தேஹர்கள் என்கிற அரக்கர்கள் அழிக்கப்படுகிறார்கள். (55)</p>
<p class="Text">சூரியன், ஸ்ரீவிஷ்ணு பகவானின் மிகவும் உயர்ந்த அம்சமாகவும், மாறுபாடற்றவராகவும், உள்ளே ஜ்யோதி சொரூபமாகவும் இருக்கிறார். ஓங்காரமானது, அதனது சொல் வடிவாகும். ஆகவே, அந்த விஷ்ணு பகவான் அந்த ஓங்காரத்தை அந்த அரக்கர்களை வதைக்கவே ஏவுகின்றார். (56)</p>
<p class="Text">அந்த ஓங்காரத்தின் நியமனத்தினால் (கட்டளையால்) அவ்வொளி மிகவும் தீவிரமாக ஆகி, மந்தேஹர்கள் என்கிற பாவியான அரக்கர்கள் அனைவரையும் எரித்துவிடுகிறது. ஆகவே, ‘சந்தியோபாசனம்’ என்கிற கருமத்தை தள்ளக் கூடாது. எவனொருவன் சந்தியாவந்தனம் செய்யவில்லையோ, அவன் சூரியனையே கொன்ற பாவத்தை அடைவான். (57,58)</p>
<p class="Text">இவ்வாறு அந்த அரக்கர்களை வதைத்த பின்பு, சூரிய பகவான் இவ்வுலகத்தைக் காப்பாற்ற வேண்டி முயற்சி எடுத்துக் கொண்டு வாலகில்யர்கள் என்கிற அந்தணர்கள் மூலம் காப்பாற்றப்பட்டுத் தனது ஓட்டத்தைத் தொடர்கிறார். (59)</p>
<p class="Text">(இனி சந்தியையின் சமயத்தைச் சொல்கிறேன், கேளுங்கள்.) பதினைந்து நிமிடங்கள் கொண்டது ஒரு காஷ்டை; முப்பது காஷ்டை சேர்ந்தது ஒரு கலை; முப்பது கலைகள் கூடியது ஒரு முகூர்த்தம்; இப்படி முப்பது முகூர்த்தம் கூடியது இரவும் பகலுமான ஒரு நாள். (60)</p>
<p class="Text">தினங்களின் குறைதலும் நீட்சியும் முறையே காலை, நடுப்பகல், இரவு என்கிற நாட்களின் அம்சத்தின் குறைவு, நீட்சியின் காரணமாகவே ஏற்படுகின்றது. ஆனால், தினம் நீட்சியும் குறைதலும் அடைந்தாலும் ‘சந்தியை’ என்னும் காலம் எப்பொழுதும் ஒரே மாதிரி ஒரே ஒரு முகூர்த்தமாகவே இருக்கிறது. (61)</p>
<p class="Text">உதயகாலம் தொடங்கிச் சூரியன் மூன்று முகூர்த்தம் செல்லுமளவும் ‘பிராதக்காலம்’ (விடிவோரை) எனப்படும். இது பகலின் ஐந்தில் ஒரு பாகமாகும். இந்த பிராதக்காலத்திற்குப் பின்னுள்ள மூன்று முகூர்த்த காலம் ‘ஸங்கவகாலம்’ எனப்படும். இந்த சங்கவ காலத்திற்குப்பின் மூன்று முகூர்த்தங்கள் ‘மத்தியான்ஹம்’ (நடுப்பகல்) எனப்படும். (62,63)</p>
<p class="Text">‘மத்தியான்ஹ’ காலத்திற்கு (நடுப்பகலுக்கு)ப் பின் வருவது ‘அபரான்ஹ’ காலமாகும். அதாவது பிற்பகலாகும். இதன் கால அளவும் மூன்று முகூர்த்த அளவு என்று அறிஞர்களால் கூறப்பட்டுள்ளது. (64)</p>
<p class="Text">இந்தப் பிற்பகல் கழிந்தபின் ‘சாயங்காலம்’ வருகிறது. இவ்வாறு ஒரு முழுப் பகலும் பதினைந்து முகூர்த்தங்களாகும். இவ்வாறு பகலின் ஐந்து பாகங்களும் ஒவ்வொரு பாகத்திற்கும் மூன்று முகூர்த்தங்கள் எனக் கணக்கிடப்பட்டுள்ளது. இவ்வாறு பதினைந்து முகூர்த்தங்கள் கொண்ட பகலானது ‘வைஷுவதம்’ எனப்படும். ஆனால், இந்தப் பகல் நேரம் உத்தராயணத்தில் அதிகமாகவும், தட்சிணாயனத்தில் குறைவாகவும் ஆகும். (65,66)</p>
<p class="Text">இவ்வாறு உத்தராயணத்தில் பகலானது இரவின் நேரத்தை எடுத்துக் கொள்கிறது. தட்சிணாயனத்தில் இரவானது பகல் நேரத்தை எடுத்துக் கொள்கிறது. சரத்ருதுவின் ஆரம்பமான துலாராசியில் அதாவது ஐப்பசி மாதத்தில் சூரியன் வரும்போதும், வசந்தருதுவின் ஆரம்பமான மேஷராசியில் அதாவது சித்திரை மாதத்தில் சூரியன் வரும்போதும் ‘விஷுவம்’ என்கிற காலம் உண்டாகிறது. அப்பொழுது பகலும் இரவும் ஒரே மாதிரி சமானமாக இருக்கும். சூரியன் கர்கடகராசிக்கு வரும்போது ‘தட்சிணாயனம்’ என்கிற அயனம் வருகிறது. (67,68)</p>
<p class="Text">சூரியன் மகரராசிக்கு வரும்போது ‘உத்தராயணம்’ என்பர். அந்தணரே! முப்பது முகூர்த்தங்கள் கொண்டது ஒரு பகலிரவான ஒரு நாள் என்று கூறினேன் அல்லவா? அவ்வாறு பதினைந்து நாட்கள் கொண்டது ஒரு ‘பக்ஷம்’ எனப்படும். இரண்டு பக்ஷங்கள் கொண்டது ஒரு ‘மாதம்’. சௌரமான இரண்டு மாதங்கள் கொண்டது ஒரு ‘ருது’வாகும். மூன்று ருதுக்கள் கொண்டது ஓர் அயனமாகும். இரண்டு அயனங்கள் சேர்ந்தது ஒரு வருடமாகும். இவ்வாறு வருடமானது சௌரம், சாந்திரம், ஸாவனம், நட்சத்திரம் என்று நான்குவிதமாகவும், மாதங்களுக்கேற்றவாறு பலவிதமாகவும் கற்பனை செய்யப்படுகிறது. இவ்வாறு விகல்பிக்கப்படுகின்ற வருஷங்கள் ஐந்து கூடி ஆரம்பம் போல விகல்பமின்றி முடிதலாலே ‘யுகம்’ என்கிற பெயரை அடையும். இந்த யுகம்தான் மலமாசம் முதலிய அனைத்துவிதமான கால நிர்ணயத்திற்கும் காரணமாவது. அவற்றில் முதலாவது ‘ஸம்வத்ஸரம்’ என்றும், இரண்டாவது ‘பரிவத்ஸரம்’ என்றும், மூன்றாவது ‘இத்வத்ஸரம்’ என்றும், நான்காவது ‘அனுவத்ஸரம்’ என்றும், ஐந்தாவது ‘வத்ஸரம்’ என்றும் கூறப்படும். இவை ஐந்தும் சேர்ந்தது ‘யுகம்’ என்று அழைக்கப்படும். (69—73)</p>
<p class="Text">(இனி வேறு காலத்தில் அயன விஷுவ காலங்கள் உண்டாகின்ற காரணங்களைக் கூறுகிறேன்.) சுவேத வருஷத்திற்கு வடக்கில் சிருங்கவான் என்கிற பர்வதம் உண்டென்று கூறினேன் அல்லவா? அது மூன்று கொடுமுடிகளைக் கொண்ட காரணத்தால் அப்பெயர் கொண்டு விளங்குகிறது. (74)</p>
<p class="Text">அம்முடிகளில் ஒன்று தெற்கிலும் மற்றொன்று வடக்கிலும் மூன்றாவது நடுவிலும் இருக்கின்றன. நடுவிலுள்ள கொடுமுடியே ‘வைஷுவதம்’ எனப்படும். சரத் ருதுவிற்கும் வசந்த ருதுவிற்கும் நடுவில் சூரியன் இந்த ‘வைஷுவத’ கொடுமுடிக்கு வருகிறார். ஆகையால், மைத்திரேயரே! மேஷம் அல்லது துலாம் ராசியின் ஆரம்பத்தில் இருட்டைப் போக்கும் சூரியன் விஷுவத் பர்வதத்தில் நின்று கொண்டு, பகலையும் இரவையும் ஒரே அளவுள்ளதாகச் செய்கிறார். அச்சமயத்தில் பகலும் இரவும் பதினைந்து பதினைந்து முகூர்த்தங்களாகச் சம அளவில் இருக்கின்றன. (75,76)</p>
<p class="Text">முனிவரே! சூரியன் கிருத்திகை நக்ஷத்திரத்தின் முதற்பாதத்தில் (அதாவது மேஷராசியின் கடைசியில்) இருக்கும்போது, சந்திரன் விசாக நக்ஷத்திரத்தின் நான்காம் பாதத்தில் (அதாவது விருச்சிகராசியின் தொடக்கத்தில்) இருப்பான். அல்லது சூரியன் விசாக நக்ஷத்திரத்தின் மூன்றாம் பாதத்தில் அதாவது துலாராசியின் முடிவான பாகத்திலிருக்கும் போது, சந்திரன் கிருத்திகை நக்ஷத்திரத்தின் முதல் பாதத்தில் அதாவது மேஷ ராசியின் கடைசி பகுதியில் இருப்பான். அப்பொழுதுதான் ‘விஷுவம்’ என்கிற மிகவும் பவித்திரமான காலம் எனப்படுகிறது. (77,78)</p>
<p class="Text">இக்காலத்தில்தான் தேவதைகள், அந்தணர்கள், பித்ரு தேவதைகள் ஆகியவர்களைக் குறித்து ஒன்றுபட்ட மனதோடு தானங்கள் செய்ய வேண்டும். இக்காலம் தானங்கள் செய்ய ஏற்றதாகவும், தானங்கள் பெறுவதற்கு உற்ற காலமாகவும் ஆகிறது. இக்காலம் தேவதைகளது வாய் திறந்திருப்பதற்குச் சமமாகும். ஆகவே, இந்த விஷுவ காலத்தில் தானம் செய்பவன், செய்ய வேண்டிய நற்கருமங்களைச் செய்தவனாகிறான். (79,80)</p>
<p class="Text">இனி வேள்விகள் முதலியன செய்வதற்கான கால நிர்ணயத்திற்கு உண்டான தினம் (பகல்), இரவு, பக்ஷம், கலை, காஷ்டை மற்றும் நொடி முதலியன பற்றித் தெரிந்து கொள்ளுங்கள். (81)</p>
<p class="Text">‘ராகா’ மற்றும் ‘அனுமதி’ என பௌர்ணமி இரண்டு வகை. அதேபோல் அமாவாசை ‘ஸினீவாலீ’, ‘குஹூ’ என இரண்டு வகை. (எந்தப் பௌர்ணமியில் சந்திரன் முழுவதுமாகத் தோன்றுவானோ, அதை ‘ராகா’ என்றும் எதில் ஒரு கலை குறைந்து காணப்படுகிறானோ, அதை ‘அனுமதி’ என்றும் கூறுவர். சந்திரன் காணும்படியான அமாவாசை ‘ஸினீவாலீ’ என்றும், சந்திரன் காணப்படாத அமாவாசை ‘குஹூ’ என்றும் அழைக்கப்படும்.) (82)</p>
<p class="Text">தபம், தபஸ்யம், மது, மாதவம், சுக்கிரம், சுசி (தை, மாசி, பங்குனி, சித்திரை, வைகாசி, ஆனி) என்கிற ஆறு மாதங்கள் ‘உத்தராயணம்’ எனப்படும். நபம், நபஸ்யம், இஹம், ஊர்வம், சஹம், சஹஸ்யம் (ஆடி, ஆவணி, புரட்டாசி, ஐப்பசி, கார்த்திகை, மார்கழி) என்கிற ஆறு மாதங்கள் ‘தக்ஷிணாயனம்’ எனப்படும். (83)</p>
<p class="Text">நான் முன்பு லோகாலோக பருவதம் என்பதைப் பற்றிக் கூறினேன் அல்லவா? அங்கு விரதங்களைக் கடைப்பிடிக்கக் கூடிய நான்கு லோகபாலகர்கள் வசிக்கின்றனர். (84)</p>
<p class="Text">அந்தணரே! அங்கு கர்த்தம பிரஜாபதியின் புத்திரர்களான சுதாமா, சங்கபாதன் என்பவர்களும், ஹிரண்யரோமா, கேதுமான் என்கிற வேறு இருவர்களுமான உலகபாலகர்கள் நால்வர் இருக்கின்றனர். இவர்களுக்கெல்லாம் இன்பம்—துன்பம் என்கிற இரட்டைகளோ, அபிமானமோ, சோம்பேறித்தனமோ, பிறரிடம் ஒன்றைக் கேட்டுப் பெறுவது என்பதோ இல்லை. இவர்கள் நால்வரும் லோகாலோக பர்வதத்தைச் சுற்றி நாற்றிசைகளிலும் இருக்கும் லோகபாலகர்கள். (85,86)</p>
<p class="Text">அகஸ்திய வீதிக்கு வடக்காகவும், அஜ வீதிக்குத் தெற்காகவும் உள்ள வைசுவாநர மார்க்கத்திற்கு வெளியில் இருக்கிற மிருக வீதி என்கிற வீதியானது ‘பிதுர்யானம்’ அதாவது பிதுர்லோகம் சேரும் வழி. (87)</p>
<p class="Text">அந்த பித்ருயான வழியில் சான்றோர்களான அக்னிஹோத்திரம் செய்யும் முனிவர்கள் வசிக்கிறார்கள். எவர்கள் அக்னிஹோத்திரம் செய்து கொண்டு பிராணிகளைப் படைக்கத் தொடங்கும்போது வேதங்களினால் துதித்து அனுஷ்டானங்களுக்காக முயற்சி மேற்கொண்டு கருமங்களைச் செய்ய ஆரம்பிக்கிறார்களோ, அந்த பித்ரு மார்க்கம் அவர்களுக்கு தக்ஷிண (தெற்கு) மார்க்கம். (88)</p>
<p class="Text">அவர்கள் யுகயுகாந்தரங்களிலே தொடர்பு அழிந்துபோன வைதிக தருமத்தை ஸந்தானம், தவம், வருணம், ஆசிரமம் ஆகியவற்றின் ஒழுங்கு மற்றும் பற்பல சாஸ்திரங்கள் மூலம் திரும்பவும் நிலையாக நிற்கச் செய்பவர்கள். (89)</p>
<p class="Text">பூர்வத்தில் தருமங்களைப் பிரவர்த்தனம் செய்தவர்களே தங்களது பிந்தினவர்களுடைய குலத்திலேயும், பிந்தினவர் முந்தினவர்களுடைய குலத்திலேயும் பிறந்து, இம்மூவுலகங்களும் அழியும் காலமாகிய பிரும்மாவின் தினம் வரை இருப்பார்கள். (90)</p>
<p class="Text">இவ்விதமாக விரதங்களை மேற்கொண்ட அந்த மகரிஷிகள் சந்திரனும் நட்சத்திரக் கூட்டங்களும் உள்ள வரையில் சூரியனுடைய தக்ஷிண மார்க்கமாகத் திரும்பத் திரும்ப வந்து போவார்கள். நாக வீதிக்கு வடக்காகவும், சப்தரிஷி வீதிக்குத் தெற்காகவும் உள்ள மார்க்கம் ‘தேவயானம்’ என்றழைக்கப்படும். (91,92)</p>
<p class="Text">அங்கு புலன்களை வெற்றி கொண்டவர்களாக, அனைத்து சித்திகளும் கைவரப் பெற்றவர்களாக, தூயவர்களாகப் பிரும்மசாரிகளான சில சான்றோர்கள் வாசம் செய்கிறார்கள். அவர்கள் குழந்தைப்பேற்றை வெறுத்தவர்களாக இருப்பதால் காலனையும் வெற்றி கொண்டவர்களாக இருக்கிறார்கள். (93)</p>
<p class="Text">மேல்நோக்கிய விந்துவுடைய இந்த எண்பதினாயிரம் ரிஷிகளும் சூரியனுடைய வடக்கு மார்க்கத்தை ஏற்றவர்களாகப் பிரும்மதேவரின் பகல் கால அளவு எந்தவிதத் துன்பமும் அழிவும் இன்றி வசித்து வருகிறார்கள். (94)</p>
<p class="Text">அவர்கள் பேராசை, அதனடியான கோபம், புணர்ச்சி, விருப்பு—வெறுப்பு ஆகியவை இன்மையினாலும், கர்மாக்களின் தொடர்பைத் தொலைத்தபடியாலும், ஆசை—வாசனை ஆகியவற்றை நீக்கியபடியாலும், யோகத்தினின்றும் வழுவாமையினாலும், சுவை, ஒளி, ஓசை முதலியவற்றிலுள்ள குற்றங்களைப் பார்ப்பதனாலும் தூய சித்தமுடையவர்களாக ‘இறவாமை’ என்கிற அமரத்துவத்தை அடைந்தவர்கள் ஆவார்கள். (95,96)</p>
<p class="Text">ஐம்பெரும் பூதங்களும் பிரளயம் வரை நிலைத்து நிற்பதால் அதை அமரத்துவம் (இறவாமை) என்கின்றனர். மூவுலகங்களும் இருக்கும் வரையிலான இக்காலத்தைத் திரும்பவும் இறவாமை (அபுநர்மாரம்) என்றழைக்கின்றனர். (97)</p>
<p class="Text">அந்தணரே! பிரும்மஹத்தி செய்ததனால் நேரும் பாவமும் அசுவமேதம் என்கிற வேள்வியைச் செய்வதனால் நேரும் புண்ணியமும் இரண்டிற்குமான பயன் பிரளயம் வரை நீடித்திருக்கும் என்று கூறப்படுகிறது. (98)</p>
<p class="Text">மைத்திரேயரே! பூவுலகம் முதல் துருவ மண்டலம் வரையில் உள்ள அத்தனை பிரதேசங்களும் பிரளய காலத்தில் அறிந்துவிடும். (99)</p>
<p class="Text">சப்தரிஷி மண்டலத்திற்கு மேலாக வடக்குப் பக்கத்தில் துருவன் இருக்குமிடம் வரையிலுள்ள இடம் தெய்வத்தன்மை பொருந்தியதாயும், மிக ஒளியுள்ளதாயும் இருக்கிற மூன்றாவதான ஆகாச ஸ்தானம். அது விராட் புருஷனுக்கு இதயநாடித்தானமாக இருக்கிறபடியால் அங்கே ஸ்ரீமகாவிஷ்ணு எழுந்தருளியிருக்கிறார். ஆகவே, அது ‘விஷ்ணுபதம்’ என்று அழைக்கப்படுகிறது. (100)</p>
<p class="Text">அந்தணரே! காமம் முதலிய குற்றங்களைக் களைந்து பரமாத்மாவிடமே மனதை நிலைப்படுத்தின யோகிகளுக்கு புண்ணிய பாவ கருமங்கள் அழிந்தபோது அடையத்தக்க இடமாகும் இந்த விஷ்ணுபதம்! (101)</p>
<p class="Text">யோகிகள் பாவபுண்ணியங்கள் கழிந்ததனால் இன்ப துன்ப அனுபவரூபமான உலகியலுக்குக் காரணங்கள் அழிந்தபின், எந்த உத்தமமான இடத்திற்குச் சென்று ஆனந்தமாக இருப்பார்களோ, அவ்விடம்தான் ஸ்ரீமகாவிஷ்ணுவின் பரமபதமாகும்! (102)</p>
<p class="Text">உலகங்களின் சாட்சிகளாக தருமன், துருவன் முதலிய மகாத்மாக்கள் எங்கே இருந்து கொண்டு அந்த ஸ்ரீமந்நாராயணனது ஆளுமைக்குச் சமானமான செல்வமாகிய புலனடக்கத்தினால் சீர்படுத்தப்பட்டிருக்கும் யோகத்தின் பெருமையுள்ளவர்களாய் விளங்குகின்றார்களோ, அதுதான் ஸ்ரீமகாவிஷ்ணுவின் பரமபதம்! (103)</p>
<p class="Text">மைத்திரேயரே! எவ்விடத்தில் இந்த நிகழ்காலம், சென்ற காலம், வருங்காலம் என்கிற மூன்று காலங்களுக்கு உட்பட்ட சராசரங்களாகிய உலகம் துணியில் நூலானது குறுக்காகவும், நெடுக்காகவும் கோக்கப்பட்டது போல் விளங்குமோ, அவ்விடமே ஸ்ரீவிஷ்ணு பகவானின் பதமாகும்! (104)</p>
<p class="Text">எது பிரும்மத்திலேயே லயித்த யோகி ஜனங்களுக்கு ஆகாயத்தில் உலாவரும் ஒளிரும் சூரியனைப் போல் அனைத்திற்கும் பிரகாச ரூபமாகத் தெரிகிறதோ, அதுவே ஸ்ரீவிஷ்ணுபதமாகும்! அது தூய்மையான விவேக ஞானத்தினால் அறியத்தக்கது. அங்கே சென்றவர்கள் திரும்பவும் உலகியல் பற்றை அடையாமல் பிரும்மத்தோடுகூட இரண்டறக் கலந்து முக்தியைப் பெறுவார்கள். ஆகவே, அது முறைப்படியான முக்தி ஸ்தானமாகிறது. அதுவே மோட்ச ஸ்தானம்! அதுவே பரமபதமாகும்! (105)</p>
<p class="Text">அந்தணரே! அந்த ஸ்ரீவிஷ்ணுபதத்தில் அனைத்திற்கும் ஆதாரமாகவுள்ள மிகவும் ஒளிமயமான துருவன் இருக்கிறான். அந்தத் துருவனிடத்தில் அனைத்து நட்சத்திரங்களும், அந்த நட்சத்திரங்களில் மேகமும், அந்த மேகத்தில் மழையும் அண்டியுள்ளது. முனிவரே! அந்த மழையினால்தான் படைக்கப்பட்ட அனைத்து ஜீவராசிகளின் வளர்ச்சியும் அடங்கியுள்ளது. அந்த மழையில்தான் தேவர்கள், மனிதர்கள் ஆகியவர்களின் புஷ்டியும் அடங்கியுள்ளது. (106,107)</p>
<p class="Text">மேலும் பசு முதலிய பிராணிகளிடமிருந்து பெறப்படும் பால், நெய் முதலியனவற்றை அக்னியில் ஆகுதியாகத் தருவதால் அக்னி வளர்ந்து பிராணிகளின் நிலைப்பிற்கு மறுபடியும் மழைக்குக் காரணமாகிறது. இவ்வாறு ஸ்ரீவிஷ்ணு பகவானது நிர்மலமான மூன்றாவது இடமானது (அதாவது துருவன் உலகம்) மூவுலகங்களுக்கும் ஆதாரமாகவும், மழைக்குக் காரணமாகவும் ஆகிறது. (108,109)</p>
<p class="Text">அந்தணரே! இந்த விஷ்ணுபதத்திலிருந்துதான் தேவதா ஸ்த்ரிகளின் உடலின் குங்குமப் பூச்சினால் பொன்னிறம் உடையதாய் விளங்கும், அனைத்துப் பாவங்களையும் பொசுக்கும் வன்மையுடைய கங்கை என்னும் நதி தோன்றுகிறது! (110)</p>
<p class="Text">ஸ்ரீமகாவிஷ்ணு பகவானுடைய இடது திருவடி கட்டைவிரலின் நகத்திலிருந்து தோன்றிய பிரவாகத்தினின்றும் பெருகி வரும் அக்கங்கை நதியின் வெள்ளத்தைத் துருவனானவன் இரவும் பகலும் மிகுந்த பக்தியுடன் தன் தலையில் தாங்கி வருகிறான். (111)</p>
<p class="Text">இந்த கங்கை நீரில்தான் பிராணாயாமம் செய்து கொண்டிருக்கும் சப்தரிஷிகளின் கூட்டம் நின்று கொண்டே, அந்த கங்கைநீரின் அலைகளினால் அலைக்கழிக்கப்பட்ட ஜடைகள் மிதந்து அகமர்ஷண சூக்தம் சொல்லிக் கொண்டு நீராடுகிறார்கள். அந்த கங்கையின் வெள்ளப் பெருக்கினால் நனைக்கப்பட்ட சந்திரன் பகலில் குறைவையடைந்தாலும் இரவில் முன்னிலும் அதிகமாக ஒளிர்கிறான். இந்த கங்கை சந்திர மண்டலத்திலிருந்து வெளியே வந்து மேரு பர்வதத்தின் மேலே விழுகிறது. மேலும் இவ்வுலகைத் தூய்மைப்படுத்த நான்கு புறங்களிலும் பாய்ந்து பரவி ஓடுகிறது. (112—114)</p>
<p class="Text">நான்கு திசைகளிலும் பரவிப் பரந்து பாய்வதால் இந்த கங்கை சீதா, அலகநந்தா, சக்ஷு, பத்ரா என்கிற நான்கு திருநாமாக்கள் கொண்டதாக விளங்குகிறது. (115)</p>
<p class="Text">இவற்றில் அலகநந்தா என்கிற தென்திசை நோக்கிப் பாய்கிற கங்கையை பகவானான சிவப்பரம்பொருள் நூறு வருடங்களுக்கும் அதிகமாகத் தன் தலையில் மிகவும் மகிழ்ச்சியோடு தாங்கினார். இந்நதி ஸ்ரீசங்கரரது ஜடைக்கற்றைகளிலிருந்து நழுவி வீழ்ந்து, சகர புத்திரர்களான அறுபதாயிரம் பேர்களது அஸ்தியையும் சாம்பலையும் நனைத்து அவர்கள் சுவர்க்கம் அடையும்படிச் செய்தாள். (116,117)</p>
<p class="Text">மைத்திரேயரே! இந்த கங்கையில் நீராடுவதால் நாம் செய்த பாவங்கள் அத்தனையும் நொடியில் நாசத்தை அடையும். மேலும் பெரும் புண்ணியமும் உண்டாகும். (118)</p>
<p class="Text">புத்திரன் முதலியவர்கள் இந்த கங்கை நதியின் தீர்த்தத்தினால் தங்கள் பித்ருக்களுக்கு ஒரு முறை தர்ப்பணம் செய்வார்களேயானால், அதனால் அந்த பித்ருக்கள் நூறு வருடங்கள் கிடைத்தற்கரிய மிகுந்த திருப்தி அடைவார்கள். (119)</p>
<p class="Text">அந்தணரே! இந்த கங்கைக்கரையில் அந்தணரும் க்ஷத்திரியர்களும் வேள்வியே திருமேனியரான ஸ்ரீபுருஷோத்தமனைப் பெரும் வேள்விகளினால் வழிபட்டு இவ்வுலகிலும் அவ்வுலகிலும் மிகுந்த செல்வத்தையும் பெறற்கரிய பெரும் பேற்றையும் அடைந்தார்கள். (120)</p>
<p class="Text">துறவிகளும் இந்த கங்கை நதியின் தீர்த்தத்தில் நீராடிப் பாவங்கள் அனைத்தும் நசிக்கப்பட்டு, ஸ்ரீகேசவரான ஸ்ரீமந்நாராயணனிடத்தில் சித்தத்தை லயிக்கச் செய்து, மோட்ச ஆனந்தத்தைப் பெற்றார்கள். (121)</p>
<p class="Text">இந்த கங்கை தன்னைப் பற்றிக் கேட்டல், விரும்புதல், பார்த்தல், தொடுதல், அந்நீரைப் பருகுதல், நீராடுதல், தன்னைப் பற்றிப் புகழ்ந்து பாடுதல் ஆகியனவற்றைச் செய்யும் சகல ஜீவராசிகளையும் உடனே தூய்மையாக்குகிறாள்! (122)</p>
<p class="Text">நூறு யோஜனை தூரத்திற்கு அப்பால் இருந்தும் ஒருவன் கங்கை, கங்கை என்று நாமசங்கீர்த்தனம் செய்வானேயானாலும், அவனது மூன்று ஜன்மங்களில் செய்த பாவத்தை உடனே போக்குகிறாள்! (123)</p>
<p class="Text">இவ்வாறு மூவுலகங்களையும் பாவனமாக்கும் அந்த கங்கா நதி எங்கிருந்து தோன்றியதோ, அதுவே ஸ்ரீவிஷ்ணு பகவானின் மூன்றாவது திருப்பரமபதமாகும்! (124)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் எட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-9">ஒன்பதாவது அத்தியாயம் — ஜ்யோதி சக்கரமும், சிம்சுமார சக்கரமும்</p>
<p class="Text"><span class="char-style-override-7">பராசரர் கூறுகிறார்——</span> மகாபிரபுவான ஸ்ரீமந்நாராயணனுடைய ‘சிம்சுமாரம்’ என்கிற முதலை போன்று அமைந்திருக்கின்ற நட்சத்திரக் கூட்டங்களாலான வடிவம் போன்ற வாலின் நுனியில் துருவன் இருக்கின்றான். (1)</p>
<p class="Text">இந்த துருவன், தானும் சுற்றிக் கொண்டு சந்திரன், சூரியன் முதலிய கிரகங்களையும் சுற்றிச் செல்கிறான். சுற்றி வரும் நிலையுடைய அந்தத் துருவனுடன் நட்சத்திரங்களும் சக்கரம் போலச் சுற்றிக் கொண்டிருக்கின்றன. சூரியன், சந்திரன், நட்சத்திரங்கள் மற்றுமுள்ள கிரகங்கள் காற்று மண்டலமயமான கயிறுகளால் துருவனுடன் சேர்த்துக் கட்டப்பட்டிருக்கின்றன. (2,3)</p>
<p class="Text">நான் இதற்கு முன் ஆகாயத்திலுள்ள கிரகக் கூட்டங்கள், சிம்சுமார சக்கரத்தின் சொரூபம் ஆகியன பற்றிக் கூறினேன் அல்லவா? அதன் இதயத்தானத்திலேதான் சகல ஒளியுள்ள உலகங்களுக்கும் ஆதாரபூதரான ஸ்ரீமந்நாராயணன் எழுந்தருளி இருக்கிறார். (4)</p>
<p class="Text">உத்தானபாதனுடைய மகனான துருவன் ஜகன்னாதனான அந்த ஸ்ரீமந்நாராயணனை ஆராதித்து நட்சத்திரமயமான அந்த சிம்சுமாரத்தின் வாலில் இடம் பெற்றுள்ளான். (5)</p>
<p class="Text">சிம்சுமாரத்திற்கு ஆதாரம் சர்வேசுவரனான ஸ்ரீமந்நாராயணன். அந்த சிம்சுமாரமோ துருவனுக்கு ஆதாரம். அந்த துருவன் சூரியனுக்கு ஆதாரம். (6)</p>
<p class="Text">அந்தணரே! எவ்வாறு தேவர்கள், அசுரர்கள், மனிதர்கள் ஆகியவர்கள் அடங்கிய இவ்வுலகமனைத்தும் சூரியனையே ஆதாரமாகக் கொண்டுள்ளதோ, அதைப் பற்றிக் கூறுகிறேன். ஒரே மனதுடையவனாகக் கேள். (7)</p>
<p class="Text">சூரியன் தனது கிரணங்களால் எட்டு மாதங்கள் வரை ரச உருவமான தண்ணீரை உறிஞ்சி, பின் அதை நான்கு மாதங்கள் மழையாகப் பெய்விக்கிறான். அந்த மழையினால்தான் அனைத்து ஜீவராசிகளுக்கும் உதவியான உணவு தானியங்கள் உண்டாகின்றன. அந்த உணவு தானியங்களால் அனைத்து உலகங்களிலும் உள்ள ஜீவராசிகள் போஷிக்கப்படுகின்றன. (8)</p>
<p class="Text">சூரியன் தனது வெம்மையான கிரணங்களால் உலகிலுள்ள தண்ணீரை உறிஞ்சிச் சந்திரனைப் போஷிக்கிறார். சந்திரன் ஆகாயத்தில் வாயுமயமாகவுள்ள நாடிகளின் வழியாக அதை புகை, அக்னி, காற்று ஆகியன கலந்த மேகங்களோடு சேர்க்கிறான். இப்படி சந்திரனின் மூலம் பெறப்பட்ட நீர் மேகத்தோடு உடனே இணைவதில்லை. அம்மேகங்களினின்றும் நீர் நழுவி விழாமையால் அம்மேகங்களுக்கு ‘அப்ரங்கள்’ என்று பெயர் வந்தது. (9,10)</p>
<p class="Text">மைத்திரேயரே! காலத்தினால் உண்டான சம்ஸ்காரத்தைப் பெற்று, இந்த அப்ரங்கள் எனப்பட்ட மேகங்களில் உள்ள நீர் தூயதாகிக் காற்றினால் அலைக்கழிக்கப்பட்டுப் பூமியில் மழையாகப் பெய்கிறது. (11)</p>
<p class="Text">முனிவரே! பகவானான சூரியதேவன் நதியிலுள்ள நீர், கடலில் உள்ள நீர், பூமியில் உள்ள நீர், ஜீவராசிகளிடம் உண்டாகிற நீர் என்கின்ற நால்வகை நீரையும் உறிஞ்சித்தான் மழையாகத் தருகிறான். மேலும் அந்த சூரியன் ஆகாயகங்கையின் நீரைத் தன் கிரணங்களால் உறிஞ்சி மேகத்தோடு சேர்க்காமலேயே பூமியில் மழையாகப் பொழிவதும் உண்டு. (12,13)</p>
<p class="Text">அந்தணரே! அந்த புண்ணியத் தீர்த்தத்தைத் தொடுவதினாலேயே பாவக்கூட்டங்கள் அழிந்து மனிதன் நரகம் அடைவதில்லை. ஆகவே, அதை ‘தெய்வீக நீராடல்’ என்கின்றனர். (14)</p>
<p class="Text">சூரியன் காணப்பட்டுக் கொண்டே இருக்கையில், எந்தவொரு தண்ணீர் மேகத்தின் சம்பந்தமின்றி ஆகாயத்தினின்றும் பொழிகிறதோ, அதுவே ‘ஆகாயகங்கை’ எனப்படுகிறது. (15)</p>
<p class="Text">மேலும் கிருத்திகை முதலிய விஷம நட்சத்திரங்களில் (இரு ராசிகளில் வரும் நட்சத்திரம் விஷம நட்சத்திரமாகும்) சூரியன் பிரகாசித்துக் கொண்டிருக்கையில் எந்த தண்ணீர் மழையாகப் பொழிகிறதோ, அந்த மழை திசையானைகள் வாயிலாகப் பொழிகின்ற ஆகாயகங்கையாகக் கொள்ளவேண்டும். (16)</p>
<p class="Text">ரோகிணி, திருவாதிரை முதலான இரட்டைப்படை நட்சத்திரங்களில் சூரியன் பிரகாசித்துக் கொண்டிருக்கையில் மேகம் இல்லாமல் வானத்தினின்றும் பெருகுகின்ற நீர், சூரியன் பொழியும் ‘ஆகாயகங்கை’ என அறியவும். (17)</p>
<p class="Text">மகாமுனிவரே! சம நட்சத்திரங்களிலும், ஒற்றைப்படை நட்சத்திரங்களிலும் வருஷிக்கும் ஆகாயகங்கையின் இரண்டு வகையான ஜலத்தில் நீராடுவது மிகவும் பரிசுத்தமானது; மனிதர்களது பாவ பயத்தைப் போக்குவது. அந்தணரே! எந்தத் தண்ணீர் மேகங்கள் வாயிலாகப் பொழியப்படுகிறதோ, அந்தத் தண்ணீர் ஜீவராசிகளின் ஜீவனத்திற்கு அமுதமாகிறது. மேலும் தானியங்களைப் போஷிக்கும் அமுதமாகும். (18,19)</p>
<p class="Text">விப்ரரே! அந்த மழையின் நீரினாலே அனைத்துப் பெருக்கத்தையும் அடைந்த பயிர்பச்சைகளும், பயிர் வளர்ந்ததும் உலர்ந்து போகக்கூடிய கோதுமை, யவம், நெல் முதலான தானியங்களும் பிரஜைகளின் உற்பத்தி மற்றும் வளர்தல் முதலியவற்றிற்குச் சாதகமாகின்றது. (20)</p>
<p class="Text">இந்த பயிர்பச்சைகள், மூலிகைகள் ஆகியவற்றைக் கொண்டு சாஸ்திரம் அறிந்த அறிஞர்கள் தினமும் முறைப்படி வேள்விகளைச் செய்து, தேவர்களைத் திருப்திப்படுத்துகிறார்கள். (21)</p>
<p class="Text">இவ்வாறு வேள்விகள், வேதங்கள், அந்தணர் முதலான நான்கு வர்ணத்தவர்கள், அனைத்து தேவதைகள் மற்றுமுள்ள அனைத்து ஜீவராசிகள் ஆகியன அடங்கிய இவ்வுலகமே மழையையே நம்பி இருக்கின்றன. (22)</p>
<p class="Text">முனிசிரேஷ்டரே! பயிர்பச்சைகளைத் தரும் மழைதான் இவையனைத்தையும் காப்பாற்றுகிறது, வளர்க்கிறது. அந்த மழை சூரியனிடமிருந்து உண்டாகிறது. (23)</p>
<p class="Text">முனிவரே! சூரியனுக்கு ஆதாரம் துருவன். துருவனுக்கு ஆதாரம் சிம்சுமாரம். அந்த சிம்சுமாரத்திற்கு ஆதாரம் ஸ்ரீமந்நாராயணனே! அந்த சிம்சுமாரத்தின் இதயத்தானத்திலே ஸ்ரீமந்நாராயணன் இருக்கிறார். அவரே அனைத்து ஜீவராசிகளையும் காப்பவர்; ஆதியானவர்; என்றென்றும் இருக்கும் புராண புருஷர். (24,25)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் ஒன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-10">பத்தாவது அத்தியாயம் — பன்னிரண்டு சூரியர்களது திருநாமங்களும், அதிகாரிகளின் வருணனையும்</p>
<p class="Text"><span class="char-style-override-7">பராசரர் கூறுகிறார்——</span> சூரியன் சஞ்சரிக்கின்ற தட்சிணாயன மற்றும் உத்தராயண எல்லைகளின் நடுவாகிய கிராந்தி வட்டங்கள் நூற்று எண்பத்து மூன்று. அந்த மண்டலத்தில்தான் சூரியன் உத்தராயணத்தில் ஏறுவதும், தட்சிணாயனத்தில் இறங்குவதுமான முன்னூற்று அறுபத்தாறு நடைகளினால் ஒரு வருடத்தைக் கழிக்கிறான். (1)</p>
<p class="Text">சூரியனது ரதம் (ஒவ்வொரு மாதமும்) வெவ்வேறான சூரியர்கள், ரிஷிகள், கந்தர்வர்கள், அப்சரசுக்கள், யக்ஷர்கள், சர்ப்பங்கள், அரக்கர்கள் ஆகியவர்களால் ஆக்கிரமிக்கப்பட்டிருக்கும். (2)</p>
<p class="Text">மைத்திரேயரே! சித்திரை மாதத்தில் சூரியனுடைய ரதத்தில் ‘தாதா’ என்ற பெயர் கொண்ட ஆதித்யன், ‘க்ரதுஸ்தலை’ என்கிற அப்சரஸ், ‘புலஸ்தியர்’ என்கிற ரிஷி, ‘வாசுகி’ என்கிற சர்ப்பம், ‘ரதபிருத்’ என்கிற யட்சன், ‘ஹேதி’ என்கிற அரக்கன், ‘தும்புரு’ என்கிற கந்தர்வன் ஆகிய ஏழு பேரும் அந்த சித்திரை மாதத்தின் அதிகாரிகள் ஆவர். (3,4)</p>
<p class="Text">வைகாசி மாதத்தில் அர்யமா என்கிற சூரியன், புலஹர் என்கிற ரிஷி, புஞ்ஜிகஸ்தலை என்கிற அப்சரஸ், ரதௌஜன் என்கிற யட்சன், கச்சவீரன் என்கிற சர்ப்பம், நாரதன் என்கிற கந்தர்வன், பிரஹேதி என்கிற அரக்கன் ஆகிய ஏழு பேரும் சூரியனுடைய ரதத்தில் இருப்பார்கள். மைத்திரேயரே! இனி ஆனி மாதத்தில் சூரியனது ரதத்தில் இருப்பவர்களைப் பற்றிக் கூறுகிறேன், கேளுங்கள். (5,6)</p>
<p class="Text">அந்த ஆனி மாதத்தில் மித்திரன் என்கிற சூரியன், அத்ரி என்கிற மகரிஷி, தக்ஷகன் என்கிற சர்ப்பம், பௌருஷேயன் என்கிற அரக்கன், மேனகை என்கிற அப்சரஸ், ஹாஹா என்கிற கந்தர்வன், ரதஸ்வனன் என்கிற யட்சன் ஆகியவர்கள் அந்த ரதத்தில் வசிக்கிறார்கள். (7)</p>
<p class="Text">ஆடி மாதத்தில் வருணன் என்கிற சூரியன், வசிஷ்டர் என்கிற ரிஷி, ஸஹஜன்யை என்கிற அப்சரஸ், ஹூஹூ என்கிற கந்தர்வன், நாகன் என்கிற சர்ப்பம், ரதன் என்கிற அரக்கன், ரதசித்திரன் என்கிற யட்சன் ஆகியவர்கள் அந்த சூரிய ரதத்தில் இருப்பார்கள். (8)</p>
<p class="Text">ஆவணி மாதத்தில் இந்திரன் என்னும் சூரியன், விசுவாவசு என்கிற கந்தர்வன், ஸ்ரோதா என்னும் யட்சன், ஏலாபுத்திரன் என்னும் சர்ப்பம், அங்கிரஸ் என்கிற ரிஷி, பிரம்லோசை என்கிற அப்சரஸ், ஸர்ப்பி என்னும் அரக்கன் ஆகியவர்கள் அந்த சூரிய ரதத்தில் இருப்பார்கள். (9)</p>
<p class="Text">புரட்டாசி மாதத்தில் விவஸ்வான் என்கிற கதிரவன், பிருகு என்கிற மகரிஷி, அனும்லோசா என்கிற அப்சரஸ், சங்கபாலன் என்கிற சர்ப்பம், வியாக்கிரன் என்கிற அரக்கன், உக்ரசேனன் என்கிற கந்தர்வன், ஆபூரணன் என்னும் யட்சன் ஆகியவர்கள் அந்த சூரிய ரதத்தில் இருப்பார்கள். (10)</p>
<p class="Text">ஐப்பசி மாதத்தில் பூஷா என்கிற பகலவன், வஸுருசி என்கிற கந்தர்வன், வாதன் என்கிற அரக்கன், கௌதமர் என்னும் ரிஷி, தனஞ்ஜயன் என்ற சர்ப்பம், ஸுஷேணன் என்கிற கந்தர்வன், கிருதாசீ என்கிற அப்சரஸ் ஆகியோர் அங்கு வசிக்கின்றனர். (11)</p>
<p class="Text">கார்த்திகை மாதத்தில் பர்ஜன்யன் என்கிற கதிரவன், விசுவாவசு என்கிற கந்தர்வன், பரத்வாஜர் என்கிற ரிஷி, ஐராவதன் என்கிற சர்ப்பம், விசுவாசீ என்கிற அப்சரஸ், சேனஜித் என்கிற யட்சன், ஆப என்னும் அரக்கன் ஆகியோர் அங்கு வசிக்கின்றனர். (12)</p>
<p class="Text">மார்கழி மாதத்தில் அம்சன் என்கிற சூரியன், காசியபர் என்கிற ரிஷி, தார்க்ஷ்யன் என்கிற யட்சன், மகாபத்மன் என்னும் பாம்பு, ஊர்வசி என்கிற அப்சரஸ், சித்திரசேனன் என்கிற கந்தர்வன், வித்யுத் என்கிற அரக்கன் அங்கு வசிப்பார்கள். (13)</p>
<p class="Text">அந்தணரே! தை மாதத்தில் பகன் என்கிற சூரியன், கிரது என்கிற ரிஷி, ஊர்ணாயு என்னும் கந்தர்வன், ஸ்பூர்ஜன் என்கிற அரக்கன், கார்கோடகன் என்கிற பாம்பு, அரிஷ்டநேமி என்கிற யட்சன், பூர்வசித்தி என்கிற அப்சரஸ் என்கிற ஏழு அதிகாரிகளும் உலகைப் பிரகாசப்படுத்த வேண்டி சூரிய மண்டலத்தில் இருப்பர். (14,15)</p>
<p class="Text">மைத்திரேயரே! மாசி மாதத்தில் துவஷ்டா என்ற பெயர் கொண்ட ஆதித்யன், ஜமதக்னி என்கிற ரிஷி, கம்பலன் என்கிற சர்ப்பம், திலோத்தமை என்கிற அப்சரஸ், பிரம்மோபேதன் என்கிற ராட்சஸன், ருதஜித் என்கிற யட்சன், திருதராஷ்டிரன் என்னும் கந்தர்வன் ஆகிய ஏழு பேரும் சூரிய மண்டலத்தில் இருப்பார்கள். இனி பங்குனி மாதத்தில் சூரியனது ரதத்தில் இருப்பவர்களின் பெயர்களைத் தெரிந்து கொள்ளுங்கள். (16,17)</p>
<p class="Text">முனிவரே! விஷ்ணு என்கிற பகலவன், அசுவதரன் என்கிற சர்ப்பம், ரம்பை என்கிற அப்சரஸ், சூரியவர்சா என்கிற கந்தர்வன், சத்தியஜித் என்கிற யட்சன், விசுவாமித்திரர் என்கிற ரிஷி, யக்ஞபேதன் என்கிற அரக்கன் ஆகியோர் பங்குனி மாதத்தில் சூரியனது தேரில் இருப்பார்கள். பிராம்மணரே! இவ்வாறு ஒவ்வொரு மாதத்திற்கும் ஏழு ஏழு பேராக இவர்கள் அனைவரும் ஸ்ரீவிஷ்ணு பகவானின் சக்தியால் இயக்கப்பட்டு, உலகை ஒளிர வைக்க சூரிய ரதத்தில் இருப்பார்கள். (18,19)</p>
<p class="Text">அந்த மண்டலத்தில் பிரகாசிக்கின்ற சூரியனுக்கு தேஜஸ் பெருகும்படி ரிஷிகள் துதிப்பார்கள். கந்தர்வர்கள் கானம் இசைப்பார்கள். அப்சரப் பெண்கள் நர்த்தனம் ஆடுவார்கள். இராக்கதர்கள் சூரியனுக்குப் பின் செல்வர். சர்ப்பங்கள் சுமப்பதற்குத் தக்கவாறு ரதத்தைத் தயார் செய்வார்கள். யட்சர்கள் கடிவாளம் முதலியனவற்றைத் தாங்கிப் பிடித்துக் கொண்டிருப்பர். இவர்களைத் தவிர வாலகில்யர்கள் என்கிற மகரிஷிகள் எப்போதும் சூரியனைச் சூழ்ந்து நின்று வழிபாடு செய்து கொண்டிருப்பார்கள். (20—22)</p>
<p class="Text">முனிசிரேஷ்டரே! இவ்வாறு சூரிய மண்டலத்தில் வாசம் செய்கின்ற ஏழு ஏழு கணங்களும் அந்தந்தக் காலங்களிலே பனி, வெப்பம், மழை ஆகியனவற்றைப் பெய்விக்கக் காரணமாக விளங்குகின்றன. (23)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பத்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-11">பதினோராவது அத்தியாயம் — சூரிய சக்தியும், வைஷ்ணவ சக்தியும்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! சூரிய மண்டலத்தில் விளங்கும் ஏழு ஏழு கணங்களும் பனி, வெப்பம், மழை முதலியனவற்றிற்குக் காரணமாகின்றன என்று தாங்கள் கூறியதைக் கேட்டேன். (1)</p>
<p class="Text">குருவே! சூரியனுடைய ரதத்திலிருக்கும் கந்தர்வர்கள், சர்ப்பங்கள், அரக்கர்கள், ரிஷிகள், வாலகில்யர்கள், அப்சரசுக்கள், யட்சர்கள் ஆகிய அனைவரும் ஸ்ரீவிஷ்ணுவின் சக்தியால் தூண்டப்பட்டுத் தங்கள் தங்கள் வேலைகளைச் சரிவரச் செய்கின்றனர் என்று கூறினீர்கள். ஆனால் முனிவரே! சூரியனுடைய தொழில் இன்னதென்று கூறவில்லையே? (2,3)</p>
<p class="Text">அந்த ஏழு கணங்களே பனி, வெப்பம், மழை இவற்றைப் பொழியுமானால், சூரியனுக்கு என்ன வேலை? அவனாலே என்ன பிரயோஜனம் உள்ளது? அவ்வாறிருக்க, ‘சூரியனால்தான் மழை பெய்கிறது’ என்று எப்படிச் சொல்லப்படுகிறது? இந்த ஏழு கணங்களுக்குமே மழை பெய்வது முதலான செயல்கள் சமமாக இருக்கும்போது, சூரியன் உதயமாகிறான், இப்பொழுது உச்சியில் இருக்கிறான், இப்பொழுது அஸ்தமிக்கிறான் என்று உலகம் ஏன் சொல்கிறது? (4,5)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! தாங்கள் எதைக் கேட்டீரோ, அதற்கான பதிலைக் கூறுகிறேன், கேளுங்கள். இந்த ஏழு கணங்களிலும் சூரியனும் ஒருவன்தான். இருப்பினும் இவ்வேழு கணங்களில் சூரியன் பிரதானமாக இருப்பதால் அவனுக்கு ஒரு விசேஷம். (6)</p>
<p class="Text">பகவான் ஸ்ரீவிஷ்ணுவின் எந்த சக்தியான ருக், யஜுர், சாமம் என்கிற பெரும் சக்தியுள்ளதோ, அந்த மூன்று வேதங்களும் சூரியனுக்கு வெம்மையைத் தருகிறது. இதை உபாசனை செய்வதனால் உலகியலின் அனைத்துப் பாவங்களையும் நஷ்டமடையும்படிச் செய்கின்றது. அந்தணரே! உலகை நிலையாக இருக்கச் செய்யவும், அதைக் காத்தருளவும் அந்த ருக், யஜுர், சாம வேத ரூபமான ஸ்ரீமகாவிஷ்ணு சூரியனுக்குள் வசிக்கிறார். (7,8)</p>
<p class="Text para-style-override-7">ஒவ்வொரு மாதத்திலும் எந்தெந்த சூரியன்கள் பிரகாசிக்கிறாரோ, அந்தந்த சூரியர்களில் மூன்று வேதங்களின் சொரூபமான ஸ்ரீவிஷ்ணுவின் பராசக்தி வாசம் செய்கிறது. விடியற்காலத்தில் ருக்குகளும், நடுப்பகலில் யஜுர் வேதமும், மாலையில் பிருஹத்ரதந்திரம் என்னும் சாமவேதமும் சூரியனைத் துதிக்கின்றன.<span class="char-style-override-9">‡</span> (9,10)</p>
<p class="Foot-Note-Slok para-style-override-8"><span class="char-style-override-40">‡</span> இது விஷயமான சுருதி——</p>
<p class="Foot-Note-Slok para-style-override-16"><span>‘ரு॒ச: பூர்வாந்ஹே தி</span><span class="char-style-override-38">3</span><span>வி தே</span><span class="char-style-override-38">3</span><span>வ ஈயதே யஜுர்வேதே</span><span class="char-style-override-38">3</span><span> திஷ்ட</span><span class="char-style-override-38">2</span><span>தி மத்</span><span class="char-style-override-38">4</span><span>யே அந்ஹ: ஸாமவேதே</span><span class="char-style-override-38">3</span><span>ந அஸ்தமயே மஹீயதே ।’</span></p>
<p class="Text">இந்த ரிக், யஜுர், சாம வேத சொரூபிணியான மூவேதங்களும் பகவான் ஸ்ரீவிஷ்ணுவின் உடலாய் இருக்கின்றன. இந்த ஸ்ரீவிஷ்ணு சக்தி எப்பொழுதும் ஆதித்யனான சூரியனிடத்திலேயே இருக்கின்றது. (11)</p>
<p class="Text para-style-override-7">இந்த ஸ்ரீவிஷ்ணு சக்தி சூரியனுக்குள்ளே மாத்திரம் இருப்பதன்று. ஆனால் படைப்பின் முதலில் ரிக்வேதமயமான பிரும்மாவாகவும், அருள்வதிலே யஜுர்வேதமயமான ஸ்ரீவிஷ்ணுவாகவும், ஸம்ஹார காலத்தில் சாமவேதமயமான ஸ்ரீருத்ரனாகவும், ஸ்ரீமந்நாராயணனுடைய சக்தியானது ஒளிர்கிறது. ஆகவே, இரவில் சாம கானமானது தூய்மையற்றது என்று கொள்ளப்படுகிறது. (12,13)</p>
<p class="Foot-Note para-style-override-7">(<span class="char-style-override-7">குறிப்பு:—</span> ருத்ரன் அழித்தல் தொழிலைச் செய்வதால் அவரது பெயர் தூயதன்று என்று கொள்ளப்படுகிறது. ஆகவே, சாமகானம் செய்யும் போது (இரவில்) ரிக் வேதத்தையும், யஜுர் வேதத்தையும் அத்யயனம் செய்வது தடுக்கப்படுகிறது. இதில் கௌதம ஸ்ம்ருதி கூறுவது—— <span class="char-style-override-7">‘ந ஸாமத்</span><span class="char-style-override-41">4</span><span class="char-style-override-7">வநாவ்ரு॒க்</span><span class="char-style-override-41">3</span><span class="char-style-override-7">யஜுஷீ’</span> — அதாவது ‘சாமகானம் செய்யும்போது ரிக்—யஜுர் வேதத்தை அத்யயனம் செய்யாதே’ என்பதே.</p>
<p class="Foot-Note">அசுத்தம் என்பது எதனால்:— மற்ற ரிக்—யஜுர் வேதமோதும் காலத்தில் இந்த சாமவேதத்தை ஓதினால் அப்பொழுது அசுத்தம். சொரூபத்தாலேயே ஒன்றிற்கு சுத்தம் என்பதல்ல. காலத்தாலும் இடத்தாலும் நிலைமையாலும் ஒவ்வொன்றிற்கும் அசுத்தத்தன்மை உண்டாகும். சாமவேதம் ‘அந்தணர்கட்குப் பிறப்பிடம்’ என்கிறது யஜுர் வேதம். <span class="char-style-override-7">‘வேதாநாம் ஸாமவேதோ</span><span class="char-style-override-42">ऽ</span><span class="char-style-override-7">ஸ்மி’</span> — ‘வேதங்களில் நான் சாமவேதமாக இருக்கிறேன்’ என்கிறார் ஸ்ரீகிருஷ்ண பகவான். ஆகவே, சாமவேதம் உண்மைநிலையில் (சொரூபத்தால்) அசுத்தமென்பது நியாயமன்று. பிதுர்காரியத்திலும் ருத்ரத் துதியிலும் சாமவேதம் மேன்மையானது. மற்ற வேதமோதுங்கால் இது ஓதக்கூடாது என்பது காலத்தால், அதாவது இரவில் கூறுவதால் அசுத்தியை அடைகிறது என்பது கருத்து.)</p>
<p class="Text">இவ்வாறு மூன்று வேதங்களின் சொரூபமாக விளங்கும் சாத்விகமான ஸ்ரீவிஷ்ணுவின் சக்தியானது தன் உடலாக இருக்கும் ஏழு கணங்களுக்குள்ளே சூரியனிடத்தில் அதிகமாக உட்புகுந்திருப்பதனால் சூரியன் அதிகமாகப் பிரகாசித்துக் கொண்டு உலகத்தில் உண்டான இருள்களைப் போக்குகிறான். (14,15)</p>
<p class="Text">இவ்வாறு வேதமயமான ஸ்ரீவிஷ்ணுசக்தியால் உட்பிரவேசிக்கப்பட்டு சூரியன் முக்கியமாகிறான். ஆகவே, அச்சூரியனை ரிஷிகள் துதிக்கின்றனர். கந்தர்வர்கள் அவர் எதிரில் புகழ்ந்து பாடுகிறார்கள். அப்சரசுக்கள் நர்த்தனம் செய்கிறார்கள். அரக்கர்கள் ரதத்தைப் பின்தொடர்ந்து வருகிறார்கள். சர்ப்பங்கள் ரதத்தை அழகுபடுத்துகிறார்கள். யட்சர்கள் குதிரைகளின் கடிவாளத்தைப் பிடித்துக் கொண்டிருக்கிறார்கள். வாலகில்யர்கள் என்கிற ரிஷிகள் ரதத்தைச் சுற்றி நின்று கொண்டு வழிபடுகிறார்கள். (16,17)</p>
<p class="Text">மூன்று வேதங்களின் சக்தி சொரூபமான (சூரியரூபரான) பகவான் ஸ்ரீவிஷ்ணுவிற்கு என்றுமே உதயம் என்பதும் இல்லை, அஸ்தமனமும் இல்லை. (ஏனெனில், அவர் என்றுமே நிலைத்திருப்பவர்.) முன்பு கூறப்பட்ட ஏழு கணங்களும் அவரிடமிருந்து வேறானதுதான். ஒரு கம்பத்தில் தொங்குகின்ற கண்ணாடிக்குச் சமீபத்தில் செல்கின்றவனுடைய நிழல் அதில் தெரிகிறது. (18,19)</p>
<p class="Text">அந்தணரே! அதேபோலத்தான் அந்த ஸ்ரீமகாவிஷ்ணுவினுடைய சக்தியும் சூரியனுடைய ரதத்திலிருந்து எப்போதும் நகருவதில்லை. மேலும் ஒவ்வொரு மாதத்திலும் ஒவ்வொரு சூரியனிடத்தில் நின்று காந்தியை அடைவிக்கிறார். (20)</p>
<p class="Text">அந்தணரே! பகலிரவிற்குக் காரணமான சூரியன் பித்ருக்கள், தேவதைகள், மனிதர்கள் ஆகியவர்களை மகிழ்வுறச் செய்து கொண்டு சுற்றிக் கொண்டிருக்கிறான். (21)</p>
<p class="Text">சூரியனது சுஷும்ணா என்கிற கிரணம் வளர்பிறையில் சந்திரனை வளரும்படிச் செய்கிறது. தேய்பிறையில் அந்த அமுதமயமான சந்திரனுடைய ஒவ்வொரு கலையையும் தேவதைகள் பானம் செய்கிறார்கள். (22)</p>
<p class="Text">அந்தணரே! தேய்பிறையில் குறைந்து கொண்டு வரும் சந்திரனில் (பதினான்காம் நாளுக்குப் பிறகு) இரண்டு கலைகள் மட்டும் மீதம் இருக்கும் சந்திரனைப் பித்ருக்கள் பானம் செய்கின்றனர். அவ்வாறு சூரியன் வாயிலாகப் பித்ருக்களுக்குத் தர்ப்பணம் நடக்கிறது. (23)</p>
<p class="Text">சூரியன் தன் கிரணங்களினால் பூமியிலிருந்து எந்த அளவு நீரை உறிஞ்சுகிறானோ, அந்த அளவு மழையாகப் பெய்து அனைத்து ஜீவராசிகளையும் புஷ்டியடையும்படியும், பயிர்பச்சைகள் செழிக்கும்படியும் செய்கிறான். (24)</p>
<p class="Text">இவ்வாறு மழையைப் பெய்வித்து பகவானான சூரியன் அனைத்து ஜீவராசிகளையும் மகிழ்ச்சியடையும்படிச் செய்கிறான். மேலும் இதேபோல தேவர்கள், மனிதர்கள், பித்ருக்கள் முதலியவர்களையும் போஷிக்கிறான். மைத்திரேயரே! இவ்விதமாகச் சூரியதேவன் தேவர்களுக்கு 15 நாட்கள் கொண்ட பக்ஷத்திலும், பித்ருக்களுக்கு மாதத்திலும், மனிதர்களுக்குத் தினந்தோறும் மகிழ்ச்சியை (திருப்தியை)த் தருகிறான். (25,26)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பதினோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-12">பன்னிரண்டாவது அத்தியாயம் — ஒன்பது கோள்களின் வருணனையும், லோகாந்தர வருணனையும்</p>
<p class="Text"><span class="char-style-override-7">பராசரர் கூறுகிறார்——</span> சந்திரனுடைய ரதமானது மூன்று சக்கரங்களை உடையது. அதனுடைய இடப்புறத்திலும் வலப்புறத்திலும் முல்லைப்பூ போன்ற வெண்ணிற வர்ணமுள்ள பத்து குதிரைகள் பூட்டப்பட்டுள்ளன. துருவனை ஆதாரமாகக் கொண்டு வேகமாகச் செல்லும் அந்த ரதத்தில்தான் சந்திரன் சுற்றி வருகிறான். நாகவீதியை அண்டியுள்ள அசுவினி முதலிய நட்சத்திரங்களில் சஞ்சரித்து வருகிறான். சூரியனுடைய கிரணங்களைப் போலச் சந்திரனுடைய கிரணங்களுக்கும் உதயம் முதலிய காலங்களிலே குறைவு—வளர்ச்சி உண்டு. இதுவொரு நியதியாகும். (1,2)</p>
<p class="Text">மைத்திரேயரே! சூரியனது ரதத்தின் குதிரைகளைப் போல் சமுத்திரத்தில் தோன்றிய சந்திரனின் ரதத்தில் பூட்டப்பட்டுள்ள குதிரைகளுக்கும் கல்பத்தின் தொடக்கத்தில் ஒருமுறை ரதத்தில் பூட்டப்பட்டவைகளாக அக்கல்பம் முடியும் வரை அந்த ரதத்தை இழுத்துக் கொண்டேயிருக்கும். (3)</p>
<p class="Text">மைத்திரேயரே! தேவதைகள் பானம் செய்வதால் குறைதலை அடைந்த ஒரே ஒரு கலையோடு மீதமாயிருக்கிற அந்த சந்திரனைச் சூரியன் ஒரு கிரணத்தினாலே மறுபடியும் வளரும்படிச் செய்கிறான். (4)</p>
<p class="Text">எந்தவொரு கிரமத்திலே தேவதைகள் சந்திரனில் பெருகும் அமுதத்தைப் பானம் செய்கிறார்களோ, அதே கிரமத்தில் நீரை உறிஞ்சும் சூரியன், சந்திரனை வளர்பிறை பிரதமை முதல் தினந்தோறும் வளரும்படிச் செய்கிறார். (5)</p>
<p class="Text">மைத்திரேயரே! இவ்வாறு அரை மாதத்தில் ஒன்றாகச் சேர்க்கப்பட்ட சந்திரனின் அமுதத்தை தேவர்கள் மறுபடியும் பருக ஆரம்பிக்கிறார்கள். ஏனெனில், தேவர்களுக்கு ஆகாரமே அமுதம்தானே! இவ்வாறு முப்பத்தாறாயிரத்து முன்னூற்று முப்பத்து மூன்று தேவர்களும் சந்திரனில் உள்ள அமுதத்தைப் பருகுகிறார்கள். (6,7)</p>
<p class="Text">இவ்வாறு தேவர்களாலே பருகப்பட்டு இரண்டு கலைகள் மட்டும் மீதமுள்ளவனாகச் சந்திரன் சூரியனது கிரணங்களிலே மறைவதால் சூரிய மண்டலத்தில் நுழைந்து மறைந்தவன் போலாகி எந்த திதியில் ‘அமா’ என்கிற கிரணத்தில் வசிக்கிறானோ, அந்த திதி ‘அமாவாசை’ என்று அழைக்கப்படுகிறது. (8)</p>
<p class="Text">அந்நாளில் இரவு—பகல்களில் சந்திரன் முதலில் நீரில் பிரவேசிக்கிறான். பின்பு மரம்—செடி—கொடிகளில் வசிக்கிறான். அதன்பின் முறையே சூரியனிடம் செல்கிறான். (9)</p>
<p class="Text">மரம்—செடி—கொடிகளில் சந்திரன் தங்கியிருக்கும் திதியில் (அதாவது அமாவாசையில்) எவன் அவற்றை வெட்டுகிறானோ, இலையைப் பறிக்கிறானோ, அவன் பிரும்மஹத்தி செய்த பாவத்தை அடைகிறான். (10)</p>
<p class="Text">கலைகளின் வடிவமான சந்திரன் பதினைந்தாம் பங்கில் சிறிது மீதமிருக்கின்ற அமாவாசை தினத்தில் அபரான்ஹத்தில் (நடுப்பகலுக்கும் மாலைக்கும் இடையிலான காலத்தில்) குறைந்தவனான அந்த சந்திரனைப் பிதுர் தேவதைகள் அமுதபானத்திற்காக வழிபட்டு, அமுதமயமான அந்தப் பதினைந்தாவது கலையைப் பானம் செய்கிறார்கள். அதாவது அச்சமயத்தில் இரண்டே கலைகள் மீதமுள்ள சந்திரனின் மீதமுள்ள அமுதமயமான ஒரு கலையைப் பித்ருக்கள் பானம் செய்கிறார்கள். (11,12)</p>
<p class="Text">அமாவாசை தினத்தில் சந்திரனது கிரணங்களிலிருந்து வெளிவரும் அமுதத்தைப் பானம் செய்து மிகவும் மகிழ்ச்சியுற்ற சௌம்யர், பர்ஹிஷதர், அக்னிஷ்வாத்தர் என்கிற முப்பிரிவான பித்ரு தேவதைகள் ஒரு மாதம் வரை மிகவும் மகிழ்ச்சியாக இருக்கிறார்கள். (13)</p>
<p class="Text">இவ்வாறு சந்திரன் வளர்பிறையில் தேவதைகளையும், தேய்பிறையில் பித்ருதேவர்களையும் மகிழ்வுறச் செய்கிறான். மேலும் தனது அமுதமயமான குளிர்ந்த நீர்த்துளிகளால் செடி—கொடி—மரங்களையும் மூலிகைகளையும் உற்பத்தி செய்து, தனது நிலவினால் அவற்றை மகிழ்வுறச் செய்து மனிதர்கள்—விலங்குகள்—புழுபூச்சிகளையும் மற்றுமுள்ள அனைத்து ஜீவராசிகளையும் போஷித்து வளர்க்கிறான். (14,15)</p>
<p class="Text">சந்திரனுடைய மகனான புதனுடைய ரதம் வாயு மற்றும் அக்னி ஆகியவற்றினால் தோன்றிய திரவியத்தினால் செய்யப்பட்டது. அத்தேரில் வாயுவிற்குச் சமமான வேகமுடைய பொன்னிறமான எட்டு குதிரைகள் பூட்டப்பட்டுள்ளன. (16)</p>
<p class="Text">சுக்ரனுடைய ரதம், ரதத்தைக் காப்பாற்ற வேண்டி உலோகத்தினால் செய்யப்பட்ட ‘வரூதம்’ என்கிற ஆவரணமும், ரதத்தின் அடிப்பாகமான ‘அனுகர்ஷம்’ என்கிற பாகமும், ஆயுதங்களை வைக்கும் இடமான ‘உபாஸங்கம்’ என்கிற இடமும், பதாகைகளும், பூமியில் தோன்றிய குதிரைகளும் கட்டப்பட்டுப் பெரியதாகப் பொன்னிறமாக விளங்கும். (17)</p>
<p class="Text">அங்காரகனுடைய ரதமும் பெரியதாக, அக்னியில் தோன்றியதான பதுமராக ரத்தினம்போல் சிவந்திருக்கும் எட்டு குதிரைகள் கட்டப்பட்டு அழகாக விளங்கும். (18)</p>
<p class="Text">எட்டு வெள்ளைக் குதிரைகள் கட்டப்பட்டுத் தங்கமயமாக விளங்குகின்ற பெரிய ரதத்திலே பிரகஸ்பதியானவர் வீற்றிருந்து, ஒவ்வொரு ராசியிலும் ஒவ்வொரு வருடம் வீதம் வலம் வருகிறார். (19)</p>
<p class="Text">ஆகாயத்திலிருந்து தோன்றிய விசித்திரமான வர்ணக்குதிரைகள் பூட்டிய ரதத்தில் ஏறிக் கொண்டு மந்தமாக (மெதுவாக)ச் செல்லும் சனீசுவரர் செல்கிறார். (20)</p>
<p class="Text">ராகுவின் ரதம் மண்ணின் நிறம் கொண்டது. அதில் கருவண்டுகள் போன்று கறுத்த நிறமுள்ள எட்டு குதிரைகள் பூட்டப்பட்டுள்ளன. மைத்திரேயரே! ஒரு முறை பூட்டப்பட்டால் அந்தக் குதிரைகள் எப்பொழுதும் ஓடிக் கொண்டே இருக்கும். (21)</p>
<p class="Text">இந்த ராகு, சந்திர பர்வாவான பௌர்ணமி தினத்தில் சூரியனிடமிருந்து நகர்ந்து சந்திரனிடம் வருகிறான்; அதேபோல சூரிய பர்வாவான அமாவாசை தினத்தில் சந்திரனிடமிருந்து நகர்ந்து சூரியனின் பக்கம் வருவான். இதேபோல கேதுவின் ரதத்தில் பூட்டப்பட்ட காற்றைப் போல வேகமுள்ள எட்டு குதிரைகளும் குப்பைகளைக் கொளுத்தின புகை வர்ணங்களாகவும், காய்ச்சிய அரக்கு போன்ற நிறம் உள்ளவைகளாகவும் இருக்கும். (22,23)</p>
<p class="Text">பெரியவரே! நான் இதுவரை நவக்கிரகங்களின் ரதங்களைப் பற்றி வருணித்தேன். இவையனைத்தும் வாயுமயமான கயிறுகளால் துருவனோடு இணைக்கப்பட்டுள்ளன. (24)</p>
<p class="Text">மைத்திரேயரே! இந்த கிரகங்களும் நட்சத்திர மண்டலங்களும் வாயு வடிவான கயிறுகளால் துருவ மண்டலத்தோடு சேர்த்துக் கட்டப்பட்டுத் தங்களுக்கு உண்டான சாரத்தின்படி சுற்றிக் கொண்டிருக்கின்றன. (25)</p>
<p class="Text">ஆகாயத்திலுள்ள மண்டலங்கள் எல்லாவற்றையும் அவ்வளவு காற்றாகிய கயிறுகளினால் கட்டப்பட்டு, எண்ணெய் செக்கை இழுக்கும் எருதுகள், தாங்களும் சுற்றிக் கொண்டே அச்செக்கையும் சுற்றிவிடுவது போல், தாங்களும் சுற்றிக் கொண்டு தங்களுக்கு ஆதாரமான துருவனையும் சுற்றுவிக்கின்றன. (26,27)</p>
<p class="Text">மேலும், இந்த கிரகங்கள் முதலானவை அனைத்தும் காற்றின் வடிவான சக்கரத்தினால் தினமும் ஏவப்பட்டு, கொள்ளிக்கட்டையை சுற்றும்போது சக்கரம் போலக் காணப்பட்டுச் சுழல்வது போல் சுழன்று கொண்டிருக்கின்றன. அதனால், அந்தக் காற்றிற்குப் ‘பிரவஹம்’ எனப் பெயர் தோன்றியது. (28)</p>
<p class="Text">இதற்கு முன் எங்கு துருவன் இருக்கிறானோ, அந்த சிம்சுமார சக்கரத்தைப் பற்றிக் கூறினேன் அல்லவா? முனிவரே! இப்பொழுது அது இருக்கும் விதத்தைக் கூறுகிறேன், கேளுங்கள். (29)</p>
<p class="Text">இரவில் அந்த சிம்சுமார சக்கரத்தைத் தரிசிப்பதனால் மனிதன் பகலில் செய்த பாவங்களிலிருந்து விடுபடுகிறான். அந்த சிம்சுமாரச் சக்கரத்தில் எத்தனை நட்சத்திரங்கள் சேர்ந்திருக்கின்றனவோ, அத்தனை வருடங்கள் அவன் சுகமாக ஜீவித்திருப்பான். (30)</p>
<p class="Text">அந்த சிம்சுமாரத்திற்கு உத்தானபாதன் மேல்தாடையாகவும், வேள்வி கீழ்த்தாடையாகவும் இருப்பார்கள். தருமம் தலையிலும், இதயப் பிரதேசத்தில் ஸ்ரீமந்நாராயணனும், முன்னிரண்டு கால்களில் அசுவினி குமாரர்களும், தொடைகளில் வருணனும் அர்யமாவும் இருக்கிறார்கள். (31,32)</p>
<p class="Text">ஸம்வத்ஸரம் அதன் குறியிலும், மித்ரன் அபானப் பிரதேசத்திலும் இருக்கிறார்கள். மேலும் அக்னி, மகேந்திரன், கசியபர், துருவன் இவர்கள் வாலிலும் இருக்கிறார்கள். இந்த அக்னி முதலான நான்கு நட்சத்திரங்களும் மற்ற அவயவங்களிலுள்ள நட்சத்திரங்கள் போல அஸ்தமிக்காமல் எப்போதும் காணப்பட்டுக் கொண்டே இருப்பார்கள். (33,34)</p>
<p class="Text">மைத்திரேயரே! நீங்கள் கேட்டுக் கொண்டபடி பூமியின் இருப்பும், அதில் பர்வதங்கள், சமுத்திரங்கள், தீவுகள், வருஷங்கள் முதலானவைகளின் இருப்பும், ஆகாயத்திலிருக்கும் கிரக நட்சத்திரங்களின் நிலைமையையும் முடிந்தவரை கூறினேன். அதன் சுருக்கத்தை மறுபடியும் கூறுகிறேன், கேளுங்கள். (35,36)</p>
<p class="Text">அந்தணரே! ஸ்ரீமந்நாராயணனின் உடலான ஜலத்திலிருந்து தாமரைப்பூப்போல இந்த பூமி பர்வதங்கள் கடல்களோடுகூடத் தோன்றியது. (37)</p>
<p class="Text">அந்தணச்சிரேஷ்டரே! இது மட்டுமன்று. சூரியன் முதலான ஒளிர்பவைகளும், பூமி முதலான உலகங்களும், வனங்களும், மலைகளும், திக்குகளும், நதிகளும், சமுத்திரங்களும், என்றும் இருப்பது என்று கூறப்படுகின்ற ‘சித்’தும், மாற்றமடைவதினாலே இல்லை என்று சொல்லத்தக்க ‘அசித்’தும், மற்ற யாவும் அந்த ஸ்ரீவிஷ்ணுவின் சரீரமே! (38)</p>
<p class="Text">ஏனெனில், பகவான் ஸ்ரீவிஷ்ணு ஞானமே வடிவானவர்! ஆகவே, அவர் எல்லாமாக இருக்கிறார். சகல ஜீவன்களையும் தன்னுடலாகக் கொண்டிருக்கும் அந்த பகவானுக்கு ஞானமே சுத்த சொரூபமல்லாது தேவர்கள், மனிதர்கள் முதலிய ரூபங்களன்று. ஆகவே பர்வதங்கள், கடல்கள், பூமி முதலிய ரூப வேறுபாடுகள் அனைத்தும் ஜீவர்களுடைய கர்மவசத்தினால் உண்டான ஞான வேறுபாடு பற்றியனவே ஆகும். (39)</p>
<p class="Text">எப்போது இம்மாதிரியான அஞ்ஞானத்திற்குக் காரணமான கர்மா குறைகளை அடையுமோ, அப்போது ஞானமயமான தன் சொரூபம் சுத்தமானதாகத் தோன்றும். அப்போது அனைத்தும் கர்மத்திற்கு அடிப்படையான நினைப்பின் வேறுபாட்டினால் வெவ்வேறு வண்ணமாகத் தோன்றியதாகுமே அல்லாது இயற்கையாய் அந்தந்த வஸ்துக்களில் அந்தந்த வேறுபாடுகள் இருக்காது. ஞானமயமான வஸ்துவே நிலையானதாகையால் ‘இருக்கிறது’ (அஸ்தி) என்று இருக்கிற பொருளாகக் கூறப்படும். ஞானமற்ற ஜடமெல்லாம் மாறிப் போவன. ஆகையால், ‘இல்லை’ (நாஸ்தி) என்று இல்லாத பொருளாகச் சொல்லக்கூடும். (40)</p>
<p class="Text">அந்தணரே! ஆன்மசொரூபத்தைக் காட்டிலும் ஆதியும் மத்தியமும் முடிவும் இல்லாததும், எப்போதும் மாறாமல் ஒரே வடிவுடையதுமான வஸ்து எங்கே இருக்கின்றது? எந்தவொரு வஸ்து திரும்பத் திரும்ப மாறுபட்டுக் கொண்டே இருக்கிறதோ, முன்பு இருந்ததைப் போல இப்பொழுது இல்லையோ, அந்த வஸ்துவின் உண்மை என்பது எங்கே இருக்கிறது? (41)</p>
<p class="Text">(இதை ஓர் உதாரணத்தின் மூலம் காட்டுகிறேன்.) பூமியின் மண் உருண்டையாகிப் பின்பு குடமாகிறது. அந்தக் குடமே உடைந்தால் ஓடாகி, அவ்வோடு துண்டு துண்டாகிப் பொடியாகி, பிறகு அணுவாக மாறுகிறது. இவையெல்லாம் ஆன்மசொரூபத்தின் உண்மை தெரியாமல் தேவர், மனிதன் முதலிய வடிவமாக நிச்சயித்துக் கொண்டவர்களுக்குத் தங்களால் அனுபவிக்கப்படுகின்ற வெவ்வேறு பொருளாகத் தோன்றுகின்றன. இவற்றுள் எதை சத்தியமான வஸ்து என்று கூறுவது? (42)</p>
<p class="Text">ஆகவே அந்தணரே! ஞானமே வடிவான ஆன்ம வஸ்துவைத் தவிர வேறெதுவும் இருக்கின்றது என்று சொல்லத்தக்க பொருள் இல்லை. அந்த ஞானமே அவரவருடைய கர்ம வேறுபாட்டினால் மாறுபட்ட மனமுடைய ஜீவர்களுக்கு தேவர்கள் முதலான உடலில் நுழைந்ததனாலே, அந்தந்த ரூபமாகத் தோன்றுகின்றது. (43)</p>
<p class="Text">அந்த ஆன்ம சொரூபமானது இயல்பாகவே கர்மம் இல்லாதது. அதனால் வரும் பிரகிருதி தொடர்பான குற்றமற்றது. உண்டாக்கத்தக்க துக்கம், மோகம், லோபம் முதலிய தோஷ சம்பந்தமற்றது. தேய்தல், வளர்தல் முதலியன இல்லாமையால் ஒரே ரூபமானது. இவ்வாறான ஸத் சொரூபம் பரம பரமேசுவரரான ஸ்ரீவாசுதேவனே! அந்த வாசுதேவர் இல்லாத வேறு வஸ்து ஒன்றுமேயில்லை. (44)</p>
<p class="Text">இவ்வாறு நான் உங்களுக்குப் பரமார்த்த வஸ்துவைப் பற்றிக் கூறினேன். ஞானசொரூபம் ஒன்றே எப்பொழுதும் ஒரே மாதிரி இருக்கையாலே அதுவே ‘சத்திய வஸ்து’ என்றும், மற்றவை அனைத்தும் மாறி மாறி அழிவதாலே ‘அசத்தியம்’ என்றும் கூறினேன். சொல்லாலே மாத்திரம் இருக்கிறதென்று சொல்லத்தக்க பலவிதச் சொரூபமுள்ள வஸ்துக்களெல்லாம் கர்மத்திற்கு உட்பட்டதாய் உலக மரியாதையில் இருக்கின்றது என்றுதான் கூறலாம். (45)</p>
<p class="Text">இந்த ஞானமார்க்கத்தைத் தவிர கருமமார்க்கமான வேள்விகள், விலங்குகள், அக்னி, ருத்விக்குகள், சோமம் என்கிற வேள்வியில் பயனாகும் ஒருவித கொடி, தேவர்கள் மற்றும் ‘சுவர்க்கம் வேண்டும்’ என்கிற ஆசை ஆகியவைகளைப் பற்றியும் கூறினேன். பூர்லோகம் முதலியவைகளின் பயனான போகங்கள் முழுவதும் இந்தக் கருமபயனையே சாரும். (46)</p>
<p class="Text">இவ்வாறு நான் கூறிய உலகியல் பேறுகள் எவ்வளவு உண்டோ, அவ்வளவிலும் கருமத்திற்கு வசமான மனிதன் மாறி மாறிப் பிறந்தும் இறந்தும் கொண்டேயிருப்பான். ஆகவே, இக்கருமவழியின் பயன்களிலே ஆசை வைக்காமல், ‘அனைத்தும் அஞ்ஞானத்தினால் தோன்றுவன’ என்றும், ‘ஞானமொன்றே நித்திய சுத்த நிர்மல ரூபமானது’ என்றும் அறிந்து ஸ்ரீவாசுதேவரையே அடைய முயற்சி மேற்கொள்ள வேண்டும். (47)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பன்னிரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-13">பதின்மூன்றாவது அத்தியாயம் — பரதரது சரித்திரம்</p>
<p class="Text"><span class="char-style-override-7">மைத்திரேயர் கேட்கிறார்——</span> பூமி, கடல்கள், நதிகள், கிரகங்கள் முதலியவற்றின் நிலை ஆகியன பற்றி நான் கேட்டபடியே நீங்களும் வர்ணித்தீர்கள். இதோடுகூட மூவுலகங்களும் பகவான் ஸ்ரீவிஷ்ணுவையே ஆதாரமாகக் கொண்டு நிலைபெற்றிருப்பதையும் பரமார்த்த சொரூபமான ‘ஞானமே அனைத்திலும் முக்கியமானது’ என்பதைப் பற்றியும் தாங்கள் நன்கு அருளிச் செய்தீர்கள். (1,2)</p>
<p class="Text">பகவானே! பரத மகாராஜருடைய சரித்திரத்தைப் பின்பு கூறுவதாகத் தாங்கள் கூறினீர்கள். அதை இப்பொழுது தயவு செய்து சொல்ல வேண்டுகிறேன். மன்னரான அந்த பரதர் எப்பொழுதும் யோகநிலையில் இதயத்தை நிலைநிறுத்தி, பகவானான ஸ்ரீவாசுதேவரையே தியானம் செய்து கொண்டு சாளக்கிராம க்ஷேத்திரத்திலேயே வாசம் செய்து கொண்டிருந்தார். (3,4)</p>
<p class="Text">இவ்வாறு புண்ணியக்ஷேத்திர மாகாத்மியத்தினாலேயும், ஸ்ரீஹரியையே எப்போதும் தியானம் செய்து கொண்டிருந்ததனாலேயும்கூட அவருக்கு ஏன் முக்தி கிடைக்கவில்லை? ஆதலால், அவர் திரும்பவும் பிராம்மணப் பிறவி எடுத்தார் என்பது எதனாலே? (5)</p>
<p class="Text">முனிவரே! பிராம்மணப்பிறவி எடுத்த மகாத்மாவான அந்த பரதர் அப்பிறவியிலே என்ன செய்தார்? ஆகிய அனைத்தையும் கருணைகூர்ந்து எனக்குச் சொல்ல வேண்டுகிறேன். (6)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! அரசரான, மகாபாகவதரான அப்பரதர் பகவானிடமே தன் சித்தத்தை வைத்து வெகுகாலம் சாளக்கிராம க்ஷேத்திரத்திலேயே வாசம் செய்தார். (7)</p>
<p class="Text">நற்குணங்கள் நிரம்பியவர்களிலே மிகவும் உயர்ந்தவரான அந்த பரதர் கொல்லாமை முதலிய காரியங்களிலே மிகவும் உத்தமனாய், மனதைத் தன்வயப்படுத்தி அடக்குவதிலும் மிக உன்னத நிலையைப் பெற்றிருந்தார். (8)</p>
<p class="Text">“வேள்விகளுக்குத் தலைவரே! அச்சுதா! ஹே கோவிந்தா! ஹே மாதவா! ஹே கேசவா! ஹே கிருஷ்ணா! ஹே விஷ்ணோ! ஹே இருடீகேசா! ஹே வாசுதேவா! தங்களுக்கு வணக்கம்” என்று பரத மன்னர் எப்பொழுதும் பகவானது திருநாமாக்களையே உச்சரித்து வந்தார். மைத்திரேயரே! கனவிலும்கூட அவர் பகவானது திருநாமாக்களைத் தவிர வேறெதையும் கூறினார் இல்லை. பகவானது திருநாமங்களின் பொருளையே சிந்தித்திருந்தாரேயன்றி மற்றவைகளை நினைத்தாரில்லை. (9,10)</p>
<p class="Text">எதிலும் பற்றின்றி, யோகநிலையில் நிற்கும் தவசியான பரத மன்னர் பகவானது திருவாராதனத்திற்காக சமித்துக்கள், புஷ்பங்கள், தருப்பம் முதலானவற்றையே சேர்த்தாரே தவிர, மற்ற வேறெந்த கர்மமும் செய்தாரில்லை. (11)</p>
<p class="Text">இவ்வாறிருக்கையில் ஒரு நாள் அவர் நீராடுவதற்காக கண்டகீ என்னும் ஒரு மகாநதிக்குச் சென்று நீராடி, அதன்பின் செய்யவேண்டிய அனுஷ்டானங்களைச் செய்தார். (12)</p>
<p class="Text">பிராம்மணரே! அதுசமயம் அங்கு கருவுற்றாக்கும் (குட்டி ஈனும்) தருணமுடைய ஒரு மான் காட்டிலிருந்து நீர் பருக, அந்நதிக்கு வந்தது. (13)</p>
<p class="Text">அந்த மான் விடாய்தீர நீர் குடித்துக் கொண்டிருக்கும்போது அனைத்துப் பிராணிகளையும் பயப்படும்படிச் செய்யும் சிம்மத்தின் கர்ஜனை ஒலி கேட்டது. (14)</p>
<p class="Text">அக்கர்ஜனையைக் கேட்ட அந்த மான் மிகவும் பயந்து திகைத்து மிகவும் பரபரப்புடனே நதியின் கரையின் மேலேறிற்று. அது மிகவும் உயரமான இடத்திற்கு ஏறியதால் அதனது கர்ப்பம் நழுவி நதியில் விழுந்தது. நதியின் வெள்ளப்பெருக்கில் விழுந்து மிதக்கும் அந்த மான்குட்டியை மன்னான பரதர் எடுத்துக் கொண்டார். (15,16)</p>
<p class="Text">மைத்திரேயரே! இவ்விதமிருக்க அந்த மானும் கர்ப்பம் நழுவிய அதிர்ச்சியினாலும், மிக உயரத்தில் ஏறின கஷ்டத்தாலும் மூர்ச்சித்து விழுந்து இறந்தது. (17)</p>
<p class="Text">இவ்வாறு அந்த மான் இறந்து மான்குட்டி கதியற்றிருப்பதைக் கண்டு அந்த யோகியான பரதர் மிகவும் இரக்கமுற்று மான்குட்டியைத் தனது ஆசிரமத்திற்கு எடுத்துச் சென்றார். (18)</p>
<p class="Text">முனிவரே! பின்பு அவர் அந்த மான்குட்டியை மிகவும் அன்புடனே வளர்த்து வர, அதுவும் நாளுக்கு நாள் நன்கு வளர்ந்து அவ்வாசிரமத்தின் அருகிலுள்ள இளம்புற்களை மேய்ந்து கொண்டிருந்தது. ஒரு நாள் தூரமாகச் சென்று மேய்ந்து கொண்டிருக்கையில் புலியைக் கண்டு பயந்து திரும்ப ஆசிரமத்திற்கே ஓடி வந்தது. (19,20)</p>
<p class="Text">காலையில் அது மேய்ந்து கொண்டே வெகுதூரம் சென்றுவிடும். ஆனாலும் மாலையில் திரும்ப ஆசிரமத்திற்கே வந்துவிடும். பின் பரதருடைய ஆசிரமத்தின் முற்றத்தில் வந்து படுத்துக் கொள்ளும். (21)</p>
<p class="Text">அந்தணரே! இவ்விதம் அம்மான்குட்டி தொலைவிலும் அருகிலும் இருந்து விளையாடுகையில் அம்முனிவருடைய மனம் முழுவதும் அதனிடத்திலேயே பற்றி நின்றதேயன்றி வேறெந்தவொரு விஷயத்திலும் செல்லவில்லை. (22)</p>
<p class="Text">எந்த பரதர் தனது அரசச்செல்வம், தனது மகன் மற்றும் சுற்றத்தார்களையும் விடுத்து யோகநிஷ்டராக சாளக்கிராம க்ஷேத்திரம் வந்தாரோ, அந்த பரதரே அந்த மான்குட்டியிடம் அதிகம் அன்புகாட்டத் தொடங்கினார். (23)</p>
<p class="Text">அது வெளியே மேய்வதற்குச் சென்று திரும்பிவர நேரமாகுமானால் அப்பொழுது அவர், ‘அந்தோ! நம்முடைய மான்குட்டியை ஒரு வேளை செந்நாய் தின்றதோ, புலி அறைந்து கொன்றதோ, சிங்கம்தான் கொன்றதோ? இன்னும் வரவில்லையே. என்ன செய்வேன்? அம்மான்குட்டி இங்கே விளையாடும்போது அதன் சிறுகுளம்பினால் பெயர்க்கப்பட்டு மேடுபள்ளமாய் இருக்கின்ற இவ்விடம் எனக்கு எத்தனை இன்பத்தை அளிக்கின்றது. அப்படிப்பட்ட மான்குட்டி எங்கே சென்றதோ, தெரியவில்லையே? (24,25)</p>
<p class="Text">அந்த மான்குட்டி வனத்திலிருந்து சௌக்கியமாகத் திரும்பி வந்து தனது கொம்பினால் என்னுடைய உடம்பைச் சொறிந்து கொடுத்து எனக்கு இன்பத்தை அளிக்குமே. அந்த மான்குட்டி புதிதாக முளைத்த தன் அரும்பு பற்களால் கடிக்க, நுனிகளை இழந்து நிற்கும் இத்தருப்பங்களும் நாணல்களும் சாமவேதம் கற்கும் பிரும்மசாரிகளைப் போல மொட்டைகளாக விளங்குகின்றனவே. அது மறுபடியும் திரும்பி வந்து மேயப் பார்ப்பேனோ? என்னவாகுமோ? (26,27)</p>
<p class="Text">இவ்வாறு வெளியே சென்ற அம்மான்குட்டி வெகுநேரமாகியும் திரும்பி வராமல் இருந்தால் இவ்வாறெல்லாம் நினைத்து நினைத்து வருந்துவார். அது திரும்ப இவரருகில் வந்தால், அதனிடம் கொண்ட அன்பினால் அவரது முகம் மகிழ்ச்சியால் மலர்ந்தது போலாகும். (28)</p>
<p class="Text">இவ்வாறு அதனிடம் கொண்ட அன்பினால் அரசபோகங்கள், அரசச்செல்வங்கள், தன் சுற்றத்தார் ஆகியன அனைத்தையும் துறந்தவராக இருந்தும், மன்னரான பரதரது மனது சமாதி நிலையிலிருந்து கலைந்து போயிற்று. (29)</p>
<p class="Text">மன்னரான பரதருடைய நிச்சலமான சித்தம், அந்த மான்குட்டி ஓடி விளையாடும்போது மனமகிழ்ச்சியும், தூரமாகச் சென்றபோது மன உளைச்சலுமாக இருந்தது. இவ்வாறு சிறிது காலம் செல்ல, பின்பு ஒருநாள் பிதாவை மிகவும் அன்புள்ள மகன் பார்ப்பதுபோல அந்த மான்குட்டி கண்களில் நீர்ததும்பப் பரதரையே பார்த்துக் கொண்டிருந்தது. இவரும் அப்படியே அன்புள்ள மகனைப் பார்ப்பதுபோல் கண்ணுங்கண்ணீருமாய்ப் பார்த்துக் கொண்டே உயிரைவிட்டார். (30,31)</p>
<p class="Text">மைத்திரேயரே! மன்னனும் தன்னுயிர் பிரியும் நேரத்தில் அன்பின் மிகுதியினால் அந்த மானையே பார்த்துக் கொண்டிருந்து, அதிலேயே ஊன்றிய மனதோடு வேறெதையுமே சிந்திக்கவில்லை. உயிரைவிடும் நேரத்தில்கூட மானையே சிந்தித்துக் கொண்டு உயிரை விட்டதால் அவர், காலஞ்ஜர பர்வதம் (ஜம்பூமார்க்கம்) என்கிற கங்கைக்கரையிலுள்ள ஓர் அடர்ந்த காட்டில் ஒரு மானாகவே பிறந்தார். ஆனாலும் யோகத்தினால் முற்பிறவியின் அறிவு அவரிடமிருந்தது. (32,33)</p>
<p class="Text">அந்தணரே! தனது முற்பிறவியின் நினைப்பு இருந்ததனால் அவர் இவ்வுலக வாழ்க்கையை வெறுத்து, தன் தாயையும் விட்டுப் பிரிந்து முன்பிருந்த சாளக்கிராம க்ஷேத்திரத்திற்கே திரும்பி வந்து வசிக்கலானார். (34)</p>
<p class="Text">அங்கே உலர்ந்த புற்களையும் காய்ந்த சருகுகளையும் தின்று கொண்டு தன் உடலைக் காத்து வந்து தான் மானாகப் பிறந்ததற்குக் காரணமான கர்மத்தைக் கழித்துக் கொண்டே வந்தார். (35)</p>
<p class="Text">அதன்பின் காலன் வர, அந்த மான் தேகத்தையும் உதறித் தள்ளி நல்லொழுக்கமும் யோகநிஷ்டையும் மிகுந்த மேலான ஒரு பிராம்மண குலத்தில் முற்பிறவியின் நினைப்போடு பிறந்தார். (36)</p>
<p class="Text">மைத்திரேயரே! முற்பிறவியின் ஞானம் இருந்ததனாலே முன்பிருந்தபடியே அனைத்து தர்மசாஸ்திரங்களின் உண்மைகளை நன்கறிந்தவராக, அனைத்துவித ஞானத்திலும் தேர்ந்தவராக இருந்தார். ஆதலால் ஆன்மசொரூபத்தைப் பிரகிருதிக்கு வேறாகவும் தேவர்கள் முதலிய அனைத்து உடல்களிலும் உள்ள ஆன்மசொரூபங்கள் எல்லாம் தன்னைக் காட்டிலும் மாறுபாடில்லாமல் வேறாக இல்லாமல் ஒரே விலட்சணமான ஞானாகாரம் உள்ளவைகளாகவும் பாவித்திருந்தார். (37,38)</p>
<p class="Text">உபநயனமான பிறகு குருவானவர் பாடம் சொல்லித் தரும்போது அந்த வேதபாகங்களை ஓதுவதில்லை. எந்தவொரு காரியத்திலும் மனதைச் செலுத்துவதில்லை. வேறு எந்தவொரு சாஸ்திரத்தையும் ஓதினாரில்லை. (இவ்வளவுக்கும் காரணம் முற்பிறவியிலேயே வேதம் முதலான சகல சாஸ்திரங்களையும் கற்று, அவற்றால் பெறவேண்டிய ஞானத்தைப் பெற்றிருந்தபடியால்.) யாராவது ஏதாவது கேட்டால் மூடனைப் போல இலக்கணங்களுக்குப் பொருந்தாததும் குணமற்றதுமான வார்த்தைகளாலும், பொருளற்றதுமான கிராமீய வாக்கியங்களாலும் பதில் கூறுவார். (39,40)</p>
<p class="Text">மேலும் அழுக்கான உடம்பும், அழுக்கான கந்தைதுணியும், ஊத்தை மிகுந்த பல்லுமாக இருந்தார். யாவரும் அருவெறுத்துத் தூற்றி அவமதிக்கும்படி நடந்து கொள்வார். (41)</p>
<p class="Text">உலகத்திலுள்ளோர் செய்யும் வெகுமானம் யோகச்செல்வதிற்கு மிகுந்த கேட்டைத் தரும். அவமதிப்போ கர்வத்தையும் நான் என்னும் அகங்காரத்தையும் போக்குவதனால், அது யோகத்தின் பயனான சித்தியைத் தரும். ஆகவே, “யோகியானவன் எவரும் தன்னிடம் சேராமல் தன்னை அவமானம் செய்யும்படி ஜடனைப் போலக் காட்டிக் கொண்டு பெரியோர்களுடைய ஒழுக்கத்திற்குப் பழுது வராமல் காத்து நடக்க வேண்டும்.” (42,43)</p>
<p class="Text">சாரத்தோடு கூடின ஹிரண்யகர்ப்பரது மேற்படி வாக்கியங்களை நினைத்து கொண்டே பேரறிஞரான அந்தப் பிராம்மணோத்தமர் உலகத்தார் எதிரில் தன்னை ஜடனைப் போலவும், பைத்தியம் பிடித்தவனைப் போலவும் காட்டிக் கொண்டார். (44)</p>
<p class="Text">அப்பரதர் புழுத்துக் கெட்டுபோன உளுந்து, யவம் முதலிய தானியங்கள், கீரைகள், காட்டுக்கிழங்கு, தினை முதலியன எது எப்போது எவ்வளவு கிடைக்குமோ, அது குறைவாகவோ, நிறைவாகவோ எதுவாகிலும், அதையே உயர்ந்ததாகவும் நிறைவாகவும் எண்ணி, உயிர் தாரணை செய்துகொண்டு சந்தோஷமாக இருந்தார். (45)</p>
<p class="Text">இவ்வாறிருக்கும் இவருக்கு இவரது பிதா இறந்த பிறகு இவரது அண்ணன்—தம்பிமார்களும், அவர்களுடைய மக்களும், உறவினர்களும், ஏதோ உயிர் தங்குவதற்கான உணவையே கொடுத்து, இவரைக் கொண்டு வயல் வேலையைச் செய்வித்து வந்தார்கள். (46)</p>
<p class="Text">அவரும் ஓர் எருதைப் போல நல்ல கொழுத்த உடலோடு கூடியும், செயல்கள் செய்வதில் ஒரு ஜடனைப் போலவும் இருந்ததால், சிறிதளவு ஆகாரத்திற்கு அனைவரும் இவரிடம் வேலை வாங்கினர். (அதாவது அனைவரும் இவருக்குச் சிறிதளவு ஆகாரத்தை மட்டும் தந்து, தங்கள் தங்கள் காரியங்களைச் செய்து முடித்துக் கொண்டனர்.) (47)</p>
<p class="Text">இவ்வாறு அழுக்குப் போக்கிக் குளிப்பது முதலிய செயல்கள் ஒன்றுமில்லாது, சிகை, பூணூல் முதலிய பிராம்மணருக்குரிய குறிகளும், சந்தியாவந்தனம் செய்தல் முதலிய பிராம்மணருக்குரிய செயல்களும் மட்டும் உடையவராகப் பைத்தியம் பிடித்தவனைப் போலத் திரிந்து கொண்டிருந்த அந்த யோகியைப் பிருஷத ராஜனுடைய சேவகர்கள் காளிக்குப் பலி கொடுக்க எண்ணி, இரவில் இவரைப் பிடித்துக் கொண்டு போய் பலியிடுவதற்கான கோலஞ்செய்து, காளியின் எதிரில் கொலைபீடத்தில் கொண்டு போய் நிறுத்தினார்கள். இவ்வாறு பரமயோகியான ஒருவரைப் பலியிடுவதற்காக நிறுத்தியுள்ளதைக் கண்ட மகாகாளி ஒரு கூர்மையான வாளை எடுத்து, அக்கொடிய செயல்புரிய எண்ணிய அத்தீயவர்களது கழுத்தை வெட்டி, அக்கழுத்தினின்றும் பெருகிய உதிரத்தைத் தன் பரிவாரங்களோடு தானும் பருகினாள். (48—50)</p>
<p class="Text">பின்பொரு சமயம் சௌவீர மன்னனான அச்சான்றோன் எங்கேயோ (பல்லக்கில்) போய்க் கொண்டிருந்தான். அப்பொழுது அவ்வரசனது பல்லக்கு தூக்கும் ஒருவன் இவரையும் பல்லக்கு தூக்க வைக்க நினைத்தான். அரசனது சேவகன் சாம்பல் மூடிய நெருப்புபோல இருக்கும் இந்த மகாத்மாவின் வெளிவேடத்தைக் கண்டு, இவர் பல்லக்கு தூக்கச் சரியானவர்தான் என்று எண்ணினான். (51,52)</p>
<p class="Text">அந்தணரே! அந்த சௌவீர மன்னனும் மோட்ச தருமத்தைப் பற்றி நன்கறிந்த கபில முனிவரிடம், ‘துன்பமே நிறைந்த இந்த உலகியலில் மனிதனுக்கு நன்மை எதனால் கிட்டும்?’ என்கிற சந்தேகத்தைக் கேட்பதற்காகப் பல்லக்கு ஏறிச் செல்ல நினைத்திருந்தான். அம்முனிவரது ஆசிரமமோ இக்ஷுமதி என்னும் நதிக்கரையில் இருந்தது. (53,54)</p>
<p class="Text">அந்த மன்னனின் சேவகனுடைய சொல்லைக் கேட்டு பரதரான அந்த முனிவரும், அந்தப் பல்லக்கைச் சுமப்பவர்களுடன் தானும் சேர்ந்து சுமக்கலானார். (55)</p>
<p class="Text">பல்லக்கு தூக்கும் தலைவனது சொற்கேட்டுத் தானும் பல்லக்கைச் சுமந்துவரும் பரதர் அனைத்து ஞானம் நிறைந்தவராக இருப்பினும், முற்பிறவியை நினைத்துத் தன் பாவங்கள் தொலைய பல்லக்கைச் சுமந்தார். (56)</p>
<p class="Text">பரதர் இப்படிச் சுமந்து செல்கையில் ஒரு நுகத்தடி தூரம் ஜீவராசிகள் (எறும்பு முதலிய ஊர்வன) இல்லாதிருக்கும்படி தரையைப் பார்த்துக் கொண்டு மெதுவாக நடக்க, மற்றவர்கள் வேகமாக நடந்தனர். (57)</p>
<p class="Text">பல்லக்கின் நடை சற்று கோணலாக இருந்ததைக் கண்ட அவ்வரசன் “பல்லக்கு தூக்கிகளே! என்ன செய்கிறீர்கள்? சரியாகச் சுமந்து செல்லுங்கள்” என்று கூறினான். (58)</p>
<p class="Text">இவ்வாறு சொல்லியும்கூடப் பல்லக்கு கோணலாகச் செல்வதைக் கண்ட மன்னன் “அடேய்! என்ன இது? பல்லக்கை ஏன் கோணலாகத் தாறுமாறாகத் தூக்குகிறீர்கள்?” என்று கேட்டான். இவ்வாறு அரசன் பலமுறை கேட்கவே பல்லக்கு சுமப்பவர்கள் (பரதரைச் சுட்டிக்காட்டி) “எங்களில் இவன் ஒருவன்தான் மெதுவாக நடக்கிறான்” என்று கூறினார்கள். (59,60)</p>
<p class="Text"><span class="char-style-override-7">அரசன் கேட்கிறான்——</span> “அடேய்! நீ இப்பொழுதுதான் என் பல்லக்கைச் சிறிது தூரம் தூக்கி வந்திருக்கிறாய். இதற்குள்ளாகவா நீ களைத்துவிட்டாய்? நீயோ பார்ப்பதற்கு நல்ல புஷ்டியாகத் தெரிகிறாய். இந்தச் சிரமத்தைக் கூட நீ சகிக்க மாட்டாதவனோ!” (61)</p>
<p class="Text"><span class="char-style-override-7">பிராம்மணர் பதில் கூறுகிறார்——</span> “மன்னனே! நான் தடித்தவனுமல்ல. உன் பல்லக்கைச் சுமக்கவுமில்லை. நான் சோர்வடையவுமில்லை. சிரமத்தைச் சகித்துக் கொள்ள வேண்டியத் தேவையுமில்லை.” (62)</p>
<p class="Text"><span class="char-style-override-7">மன்னன் கேட்கிறான்——</span> “அடேய்! நீ நேரில் தடித்துக் காண்கிறாய். இச்சமயத்தில் பல்லக்கு உன் தோளின் மேல் இருக்கிறது. பாரம் சுமப்பதனால் அனைத்து ஜீவராசிகளுக்கும் துன்பம் உண்டாகும் என்பது நிச்சமாயிற்றே.” (63)</p>
<p class="Text"><span class="char-style-override-7">பிராம்மணர் பதில் கூறுகிறார்——</span> “மன்னனே! நீ நேரிலே எதைப் பார்த்துக் கொண்டிருக்கிறாய்? முதலில் அதை எனக்குக் கூறு. அது பலம் மிகுந்ததோ, குறைந்ததோ என்கிற விசேஷத்தைப் பின் பார்த்துக் கொள்ளலாம். (64)</p>
<p class="Text">‘நீ என் பல்லக்கைச் சுமக்கிறாய். இப்பொழுதும் அது உனது கழுத்தின் மேல்தான் இருக்கிறது’ என்று நீ கூறியது அனைத்தும் பொய். சரி, இப்பொழுது நான் கூறுவதைக் கேள். (65)</p>
<p class="Text">இதோ பார். பூமியின் மேல் இரண்டு கால்கள் இருக்கின்றன. இரு கால்களுக்கு மேலே கணுக்கால்கள் இருக்கின்றன. கணுக்கால்களுக்கு மேல் துடைகள் உள்ளன. அதற்கு மேல் வயிறு உள்ளது. (66)</p>
<p class="Text">வயிற்றுக்கு மேலே மார்புள்ளது. கைகளும் தோள்களும் இருக்கின்றன. தோள்களுக்கு மேல் இந்தப் பல்லக்கு வைக்கப்பட்டிருக்கிறது. இதனால் என் மேல் சுமை இருக்கிறது என்பது எப்படி? இப்பல்லக்கில் நீ ‘எனது’ என்று கூறிய உடல் இருக்கிறது. அந்த தேகத்திலே நீ இருக்கிறாய். உண்மையில் ‘நீ பல்லக்கில் இருக்கிறாய். நான் பூமியில் நிற்கிறேன்’ என்று கூறுவதெல்லாம் வெறும் பொய். (67,68)</p>
<p class="Text">அரசனே! நானும் நீயும் மற்ற ஜீவராசிகளும் உடல்களாக மாறி நிற்கிற பூமி முதலிய ஐம்பெரும் பூதங்களாலே சுமக்கப்படுகிறோம். இந்த ஐம்பெரும் பூதங்களும் முக்குணங்களின் நீரோட்டத்திலே விழுந்து அதன் வசம் நடத்தல் முதலிய செயல்களைப் பெற்றிருக்கின்றன. (69)</p>
<p class="Text">மன்னனே! சத்துவம் முதலிய குணங்களும் கருமங்களுக்கு ஆட்பட்டுள்ளன. அக்கருமங்கள் அவித்தையினால் கட்டப்பட்டுள்ளன. அந்த அவித்தை அனைத்து ஜீவராசிகளிலும் உள்ளது. (70)</p>
<p class="Text">ஆன்மாவோ நிர்மலமாய், அழிவற்றதாய், பசி முதலான ஆறு திரைகளுமற்றதாய், சத்துவம் முதலிய குணங்களற்றதாய், குணமயமான பிரகிருதியைக் காட்டிலும் வேறானதாக இருக்கின்றது. மேலும் அனைத்து ஜீவராசிகளிலும் அது ஒரே மாதிரியாக ஊடுருவி இருக்கிறது. ஆகவே, அதற்குப் பெருகுதலோ குறைதலோ கிடையாது. (71)</p>
<p class="Text">மன்னனே! எப்பொழுது ஆன்மாவிற்கு குறைதலோ, வளர்தலோ இல்லையோ, அப்பொழுது ‘நீ தடித்திருக்கிறாய்’ என்று எந்த நினைப்பிலே கூறினாய்? (72)</p>
<p class="Text">மேலும் பூமி, கால், கணுக்கால், தொடை, இடை முதலிய அவயவங்களான அடுக்கின் மேல் தோளில் இருக்கும் பல்லக்கினால் எனக்குச் சுமை உண்டென்றால் உனக்கும் அப்பாரம் சமமாக இருக்கவேண்டும். (ஏனெனில், இந்தப் பூமி முதலியன எவ்வாறு உன்னிலிருந்து வேறுபட்டனவோ, அவ்வாறே என் ஆன்மாவிலிருந்தும் வேறானதுதானே.) இந்த யுக்தியின்படி மற்ற அனைத்து ஜீவராசிகளும் இந்த பல்லக்கு மட்டுமின்றி அனைத்து மலைகள், மரங்கள், வீடுகள், பூமி முதலியவைகளுடைய சுமையையும் தாங்கித்தான் இருக்கின்றன. (73,74)</p>
<p class="Text">மன்னனே! எப்பொழுது பிரகிருதியினால் உண்டான காரணங்களினாலே புருஷனான ஆன்மா தனிப்பட்டது (அதாவது, ஆன்மாவானது பிராகிருதங்களான அவயவங்களைக் காட்டிலும் வேறானது) என்பது முடிவாகின்றபோது, நான்தான் இந்தச் சுமையைச் சுமக்கிறேன் என்பது ஏது? எனக்கு அச்சுமையைச் சுமப்பதென்பதால் வரும் சிரமமும் ஏது? (75)</p>
<p class="Text">இந்தப் பல்லக்கு எந்த வஸ்துவினால் ஆக்கப்பட்டதோ, அந்த வஸ்துவினால்தான் உன்னுடைய, என்னுடைய, மற்ற அனைவருடைய உடலும் ஆக்கப்பட்டுள்ளது. இதில்தான் ‘எனது’ என்கிற அபிமானம் ஏற்றுவிக்கப்பட்டிருக்கிறது.” (76)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய அந்த அந்தணர் முன்பு போலவே மௌனமாகச் சிவிகையை (பல்லக்கை)த் தூக்கிப் போனார். இவ்வாறு கூறக் கேட்ட அம்மன்னவன் திடீரென்று சிவிகையினின்றும் கீழே குதித்து, அவரது திருவடிகளைப் பிடித்துக் கொண்டான். (77)</p>
<p class="Text"><span class="char-style-override-7">மன்னன் கேட்கிறான்——</span> “அந்தணரே! இப்பல்லக்கை விட்டு எளியேன் அறியாமையினால் செய்த பிழையை மறந்து மன்னித்தருள் புரியவேண்டும். தாங்கள் ஒரு ஜடனைப்போல வேடந்தரித்துக் கொண்டிருக்கிறீரே. தாங்கள் உண்மையில் யார்? (78)</p>
<p class="Text">அறிஞரே! தாங்கள் யார்? எக்காரணத்தினால் எப்பயனைக் கருத்தில் கொண்டு இங்கு எழுந்தருளியது? இவற்றையெல்லாம் அறிய விரும்பி வணங்கி நிற்கின்ற எளியேனுக்குக் கூறி அருள்புரிய வேண்டும்.” (79)</p>
<p class="Text"><span class="char-style-override-7">அந்தணர் கூறுகிறார்——</span> “மன்னனே! கேள். ‘நீ யார்?’ என்று கேட்டாயல்லவா? அதற்கு நான் ‘இன்னான்’ என்று விடை கூறமுடியாதவனாய் இருக்கிறேன். ‘எப்பயனைக் குறித்து எதனால் இங்கு வந்தீர்கள்?’ என்பதற்கும் அதிகமான விடை தரவேண்டிய தேவையில்லை. வருவது, போவது முதலிய செயல்கள் அனைத்தும் கர்மபயனை அனுபவிக்கவே. (80)</p>
<p class="Text">சுகம், துக்கம் இவைகளை அனுபவிப்பதற்கே தேகம் முதலியன எடுப்பதற்கான காரணம். மேலும் இந்தச் சுக—துக்க அனுபவங்கள் புண்ணிய—பாவங்களினாலே உண்டாவது. இவை இடத்தையும் காலத்தையும் சார்ந்திருப்பதனால் ஜீவராசிகள் தம் கர்மானுபவத்திற்குரிய தேச காலங்களிலே உடலைப் பெற்று வருகின்றன. (81)</p>
<p class="Text">மன்னனே! இவ்விதம் சகல ஜந்துக்களுக்கும் சகல இடங்களிலும் ‘உடலோடு வருதல்’ என்பது கர்மானுபவத்திற்கே. சகல ஜீவன்கட்கும் அனைத்து நிலைகளுக்கும் காரணம் தருமமான புண்ணிய கர்மங்களும், பாவமான அதரும கர்மங்களும்தான் என்பது பொதுவாகவே உள்ளபடியால் என்னைக் குறித்து ‘நீங்கள் இங்கு வருவதற்குக் காரணமென்ன?’ என்று நீ ஏன் வினவுகிறாய்?” (82)</p>
<p class="Text"><span class="char-style-override-7">மன்னன் கேட்கிறான்——</span> “யோகீந்திரரே! உண்மையில் ‘அனைத்துச் செயல்களுக்கும் தருமமான புண்ணிய கர்மங்களும், அதருமமான பாவகர்மங்களும்தான் காரணம்’ என்பதும், மேலும் ‘கர்மப்பயனான சுகதுக்கங்களை அனுபவிப்பதற்காகத்தான் ஓர் உடலை விடுத்து, மற்றோர் உடலுக்குச் செல்வது’ என்பதும் சரிதான். (83)</p>
<p class="Text">ஆனால் ‘நான் யார்? என்பது கூற முடியாதது’ என்று தாங்கள் கூறினீர்களே. அதைப் பற்றிய விளக்கத்தைக் கேட்க என் மனம் விரும்புகிறது. (84)</p>
<p class="Text">பிராம்மணரே! ஆன்மா என்பது ‘இல்லாத ஒரு வஸ்து’ என்று இருக்குமேயாகில், அப்படிச் சொல்லக்கூடாது என்றால் ஆன்மாவோ ‘எப்பொழுதும் இருக்கிற வஸ்துவாயிற்றே, இல்லாததன்றே?’ இந்த ‘நான்’ என்கிற சொல் ஆன்மாவின் மேல் ஏறிட்டு இருப்பது குற்றமில்லையே. அப்படியிருக்க, ‘நான் இன்னாரென்று சொல்லக் கூடாதது என்று எப்படிக் கூறலாம்.” (85)</p>
<p class="Text"><span class="char-style-override-7">அந்தணர் பதில் கூறுகிறார்——</span> “ஆன்மாவைக் குறிக்க ‘நான்’ என்ற சொல்லை உபயோகிப்பது குற்றமில்லை என்பது சரிதான். ஆனால், ‘நான் இன்னான்’ என்பதில் ஆன்மாவல்லாத தேகாதிகளில் ஆன்ம புத்தியும், இப்படிப்பட்ட மயக்கத்தைத் தெரிவிக்கும் சொல் ஆவதும் ஆகிய குற்றங்கள் உண்டாகின்றன. (86)</p>
<p class="Text">அரசனே! ‘அஹம்’ (‘நான்’) என்கிற சொல்லின் உச்சரிப்பு நாக்கு, பல், உதடு, முகவாய் ஆகியவைகளினால் உண்டாகிறது. ஆனால், இவையே ‘நான்’ என்பதல்ல. ஏனெனில், இவை அனைத்தும் சொல்லை உச்சரிக்கக் காரணமாக இருப்பனவே. (87)</p>
<p class="Text">அப்படியானால் நாக்கு முதலிய கருவிகளைக் கொண்டு இந்த ‘வாக்’ என்னும் புலனே ‘நான்’ என்கிறது என்பாயானால், அதுவும் சரியில்லை. அப்படியிருக்கையில் ‘நீ தடித்திருக்கிறாய்’ என்று கூறுவதும் எப்படிச் சரியாகும்? மேலும், என்னுடைய ‘வாக்கு’ என்று தனிப்பட பேசுவதும் கூடாது. இவ்வாறே மற்ற புலன்களும், ஆன்மா என்பதும் கூடாது. தேகமே ஆன்மா எனில் அத்தேகம் தலை, கால், கை முதலான பல வஸ்து வடிவானதாகையால் எந்தவோர் அங்கத்திலே அச்சொல்லை உபயோகிக்கலாம்? (88,89)</p>
<p class="Text">மேலும் விழித்திருக்கும் நிலையில் எனது உடல் என்று வேறுவிதமாகத் தோன்றுவதனாலும் தூக்கத்தில் (சுஷுப்தியில்) தோன்றாமையினாலும் இந்த உடலைக் காட்டிலும் ஆன்மா வேறானது. இப்படியிருந்தாலும் ‘நான் இன்னான்’ என்று சொல்லக்கூடாமை எவ்வாறென்றால் ஞானமே வடிவான ‘நான்’ என்னும் ஆன்மசொரூபத்தைக் காட்டிலும், வேறான வடிவுள்ள ஆன்மசொரூபம் என்று ஒன்று இருக்குமாயின், அதைக் காட்டிலும் வேறாக என்னை ‘இன்னான்’ என்று கூறலாம். (90)</p>
<p class="Text">அவ்வாறு இல்லையே? அனைத்து உடல்களிலேயும் இருக்கிற ஆன்மா ஞானவடிவாய் தூய்மை முதலிய அடைமொழிகள் பொருந்தியதே அன்றி வேறுவிதமாக அல்ல. ஆகவே, தேகத்தின் தன்மைகளான தடித்தல், மெலிதல் என்ற நிலைகளை விடுத்துப் பேதப்படுத்திச் சொல்லக் கூடாமையினால் ‘நீ யார்?’ என்கிற கேள்வியும் ‘நான் இன்னான்’ என்கிற பதிலும் பொருந்தாதவைகளாகும். (91)</p>
<p class="Text">ஆன்மா நித்தியமானது. உடல் முதலியன அநித்தியமானவைகள். ஆகவே மன்னன் என்கிற நீ, இச்சிவிகை, இதைச் சுமக்கின்ற நாங்கள், மற்றுமுள்ள உன் சேவகர்கள் அனைத்தும் உண்மையில் சத்தியமல்ல. (92)</p>
<p class="Text">மன்னனே! முன்பு மரமாக இருந்தது வெட்டப்பட்டுக் கட்டையாயிற்று. பின் நீ ஏறியிருக்கும் சிவிகையாக ஆயிற்று. இப்பொழுது இதைக் கட்டை என்று கூறுவதா, மரம் என்று கூறுவதா? பல்லக்கில் இருக்கும் உன்னைக் கண்டு இந்தச் சேவகர்கள் ‘மகாராஜா மரத்தின் மேல் உட்கார்ந்திருக்கிறார்’ என்று கூறுவார்களா? அல்லது ‘கட்டை மேல் அமர்ந்திருக்கிறார்’ என்றுதான் கூறுவார்களா? ‘சிவிகையில் அமர்ந்திருக்கிறார்’ என்றல்லவா கூறுவார்கள். (93,94)</p>
<p class="Text">உண்மையை ஆராய்ந்து பார்த்தால் இச்சிவிகை என்பது ஒரு வகை சோடிப்பை (அலங்கரிப்பை)ப் பெற்றிருக்கிற கட்டைகளின் கூட்டமே அல்லாது வேறன்று. இந்தச் சோடிப்பைப் பிரித்துவிட்டுப் பார்த்தால் பல்லக்கு எங்கே உள்ளது? (95)</p>
<p class="Text">இப்படியே கம்பி முதலானவைகளைப் பிரித்துவிட்டுப் பார்த்தால் குடை எங்கே இருக்கிறது? இதே விசாரத்தை உன்னிடமும் என்னிடமும் வைத்துப் பார். அப்பொழுது நீ யார்? நான் யார்? என்பது விளங்கும். (அதாவது ‘எனது உடல்’, ‘உனது உடல்’ இரண்டுமே பஞ்சபூதங்களினால் ஆனதே தவிர மற்றல்ல என்பது புரியும்.) (96)</p>
<p class="Text">உலக நடத்தை எவ்வாறு இருக்கிறதென்றால் கருமங்களுக்கு ஆட்பட்டு உண்டாயிருக்கின்ற தேகங்களில் ஆண், பெண், மாடு, ஆடு, குதிரை, யானை, பறவை, மரம் முதலிய உலகக்குறியீட்டின் உபயோகத்தினால். (97)</p>
<p class="Text">மன்னனே! நீ, நான் என்று கூறப்படும் சொற்களில் முக்கியப் பொருளான ஆன்மா ஆணுமன்று, பெண்ணுமன்று, தேவனுமன்று, மனிதனுமன்று, விலங்குமன்று, மரமுமன்று. இத்தேவர் முதலிய தன்மைகளெல்லாம் கருமத்தினால் வந்த சரீரத்தின் உருவபேதங்களே. (98)</p>
<p class="Text">இப்படியே உலகில் மன்னன், அரசசேவகர்கள் மற்றும் எந்தெந்த வஸ்துக்களுண்டோ, அவையனைத்தும் மன்னவா! உண்மையில் சத்தியமானதல்ல. அனைத்தும் கற்பனையே. எது எக்காலத்திலும் திரிபு முதலானவைகளால் வேறு பெயர்களை அடைய மாட்டாததோ, அதுதான் உண்மையான வஸ்து. மன்னனே! இவ்வாறான வஸ்து எதுவென்று நீயே சிந்தித்துப் பார். (99,100)</p>
<p class="Text">நீ உன்னையே பார்த்துக் கொள். அனைத்து உலகத்தவர்கட்கும் நீ அரசன். உன் தந்தைக்கு நீ மகன். பகைவனுக்குப் பகைவன், மனைவிக்குக் கணவன், மகனுக்குத் தந்தை. இப்படியிருக்க மன்னவா! உன்னை யாரென்று அழைப்பது? (101)</p>
<p class="Text">மன்னனே! நீ இந்தத் தலையா? கழுத்தா? வயிறா? அல்லது கால் முதலியனவற்றுள் ஏதாவதா? சொல். இவ்வுடலுக்கு நீ யார்? உனக்கு இவ்வுடம்புதான் என்ன? (102)</p>
<p class="Text">நரேந்திரனே! நீ இந்த அனைத்து அவயவங்களிலும் வேறானவன். ஆகவே, நிதானமாக சிந்தித்துப் பார் ‘நான் யார்’ என்று! (103)</p>
<p class="Text">மன்னனே! ஆன்மதத்துவம் இவ்வாறிருக்கையில் என்னை ‘நான் இவன்தான்’ என்று எவ்வாறு வேறுபடுத்திச் சொல்வது?” (104)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பதின்மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-14">பதினான்காவது அத்தியாயம் — ஜடபரதருக்கும் சௌவீர மன்னனுக்கும் நடந்த உரையாடல்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு உண்மையோடு கூடின பரதயோகீந்திரருடைய சொல்லைக் கேட்ட அந்த மன்னன் ரகூகணன் மிகவும் வணக்கத்துடன் அந்த அந்தணரைக் கேட்கலானான். (1)</p>
<p class="Text"><span class="char-style-override-7">அரசன் கேட்கிறான்——</span> “பகவானே! தாங்கள் ‘அனைத்து ஜீவராசிகளிலேயும் பிரகிருதிக்கு வேறானதாக ஞானவடிவாக ஆன்மா விளங்குகிறது’ என்று கூறினீர்கள் அல்லவா! அதைக் கேட்டு என் மனம் குழப்புகிறது. (2)</p>
<p class="Text">அந்தணரே! அனைத்து ஜீவன்களிலும் வியாபித்து நிற்கும் எந்தவொன்று பற்றுதலற்ற விஞ்ஞானத்தைப் பற்றித் தாங்கள் கூறினீர்களோ, அந்த ஆன்மா பிரகிருதியிலிருந்து வேறான பரப்பிரும்மமே. இதில் எனக்கு எந்தவொரு சந்தேகமுமில்லை. (3)</p>
<p class="Text">நான் இந்த சிவிகையைத் தூக்கவில்லை. சிவிகை என் மேலும் இல்லை. இவ்வுடம்புதான் சுமக்கிறது. ஆனால், அது என்னிடமிருந்து வேறானது. ஜீவன்களின் செயல்கள் சத்துவம், ராஜஸம், தாமசம் என்னும் முக்குணங்களின் தூண்டுதலினால் நடக்கின்றன. குணங்களோ கர்மங்களினால் தூண்டப்பட்டுச் செயல்படுகின்றன. இதில் ‘நான் செய்கிறேன்’ என்று எவ்வாறு ஒத்துக் கொள்வது? (4,5)</p>
<p class="Text">உண்மையான பரமனை அறிந்தவரே! இவ்வாறான உண்மையைக் கேட்ட பிறகு எனது மனம் அவ்வுண்மையை அறிந்து கொள்ள மிகவும் ஆவலாக இருக்கிறது. (6)</p>
<p class="Text">அந்தணச்சிரேஷ்டரே! முன்பே நான் ‘இவ்வுலகிலே மனிதர்களுக்கு நன்மை எதனால் கிட்டும்?’ என்று கேட்டறிவதற்காக, ஸ்ரீகபில வாசுதேவரிடம் செல்லப் புறப்பட்டேன். (7)</p>
<p class="Text">இதன் மத்தியில் அந்த பரமார்த்த தத்துவத்தைத் தாங்கள் அருளிச் செய்த சொல்லைக் கேட்டு, என் மனம் தங்களிடமே லயித்துவிட்டது. (8)</p>
<p class="Text">அந்தணரே! அந்த கபில மகரிஷி உலகத்தாருடைய அறிவின்மையைப் போக்குவதற்காகவே, இக்குவலயத்தில் அவதரித்த ஸ்ரீமகாவிஷ்ணுவினுடைய அம்சமன்றோ! (9)</p>
<p class="Text">அந்த ஸ்ரீகபில வாசுதேவ மூர்த்தியே எளியேனுக்கு நன்மையை எடுத்துச் சொல்லி, என்னை ஆட்கொள்ள வேண்டுமென்கிற பெருங்கருணையால் வழியிலேயே தங்கள் சொரூபத்தில் எழுந்தருளி உள்ளார் என்று நினைக்கிறேன். இல்லையேல் எளியேனுக்கு இவ்விதம் இதம் கூறுவார் யார்? ஆகவே, அந்தணரே! எளியேனுக்கு எது நன்மை அளிக்கும் மார்க்கமோ, அதைக் கருணைகூர்ந்து நன்கு புரியுமாறு சொல்லி அருளவேண்டும். தாங்கள் அனைத்துவித ஞானங்களின் அலைகள் வீசிக் கொண்டிருக்கும் சமுத்திரம் எனத் தீர்மானித்தேன்.” (10,11)</p>
<p class="Text"><span class="char-style-override-7">அந்தணர் கூறுகிறார்——</span> “மன்னவா! நீ இப்போது என்னிடம் ‘எது நன்மை’ என்பதைப் பற்றி வினவுகிறாயா? அல்லது பரமார்த்த தத்துவத்தைப் பற்றியா? ஏனெனில், சிரேயஸ் என்பதும் பரமார்த்தம் என்பதும் ஒன்றல்ல. சிரேயஸுகளெல்லாம் பரமார்த்தங்கள் அல்ல. (12)</p>
<p class="Text">எந்தவொரு மனிதன் தேவதைகளை ஆராதித்து பணம், செல்வம், புத்திரன், அரசு முதலியவற்றைப் பெற விரும்புகிறானோ, அவனுக்கு அந்தச் செல்வங்களே ‘பரமசிரேயஸ்’ ஆகும். (13)</p>
<p class="Text">வேள்விகளைச் செய்து சுவர்க்கம் பெற நினைப்பவனுக்கு அந்த சுவர்க்கமே சிரேயஸாகும். அதனால், இதைவிடப் பிரதானமான சிரேயஸ் எது? என்றால் அவன் செய்யும் வேள்வியின் பயனை விரும்பாததே. (14)</p>
<p class="Text">ஆகவே அரசனே! யோகிகளான மனிதர்கட்குப் பிரகிருதி முதலியனவற்றைத் தாண்டி ஆன்மத்தியானம் செய்வதே பரமசிரேயஸ் ஆகும். ஏனெனில், அந்தப் பரம்பொருளோடு ஒன்றாகக் கூடுதலே உண்மையிலேயே பரமசிரேயஸாகும். (15)</p>
<p class="Text">இவ்வாறு சிரேயஸ் என்பது ஆயிரமாயிரம் உண்டு. ஆனால், இவை அத்தனையும் பரமார்த்தமல்ல. இனி எது உண்மையில் பரமார்த்தமோ, அதைக் கூறுகிறேன், கேள். (16)</p>
<p class="Text">பணம்தான் பரமார்த்தம் எனில் அதைத் தருமத்திற்காக ஏன் தியாகம் செய்யவேண்டும்? விரும்பிய காமத்திற்காக அதை ஏன் செலவழிக்க வேண்டும்? (ஆகவே, அது பரமார்த்தமன்று.) (17)</p>
<p class="Text">மன்னரே! ஒருவேளை தன் மகனையே பரமார்த்தமாகச் சொல்வதானால், அவன் தன் தகப்பனுக்கும் அவனும் அவன் தந்தைக்கும் பரமார்த்தம் என்றாகிறது. அதனால் அவன் உலகினர்க்கு பரமார்த்தமாக எப்படி ஆவான்? (18)</p>
<p class="Text">ஆகவே, சராசரங்களடங்கிய இவ்வுலகில் பிதாவின் காரியமான புத்திரனும், பரமார்த்தமாக மாட்டான். ஏனெனில், காரணங்களுக்கான காரியங்கள் அனைத்தும் பரமார்த்தமாகிவிடுமே! (19)</p>
<p class="Text">ஒரு வேளை இவ்வுலகில் அரசச்செல்வத்தைப் பெறுவது பரமார்த்தம் என்று சொல்வதானால், அது சிலவேளை நம் வசம் இருக்கும். சிலசமயம் பகைவர்கள் கையில் இருக்கும். ஆகவே, பரமார்த்தமும் வந்து போவதாக இருக்கும். எனவே, அரசு முதலியனவும் பரமார்த்தமாக முடியாது. ஒருவேளை ருக், யஜுர், சாம வேதங்களில் கூறியுள்ளபடி செய்கின்ற வேள்வியான கர்மம் பரமார்த்தம் என்று நினைப்பாயேயாகில், அதைப் பற்றி நான் கூறுவதைக் கேள். (20,21)</p>
<p class="Text">மன்னவனே! மண் என்கிற காரணப் பொருளினாலே உண்டாக்கப்படுகின்ற குடம் முதலான காரியங்கள் எல்லாம் காரணமான மண்ணின் தன்மையையே அடைந்திருக்கிறது. அதை மண் என்றுதானே அறியவேண்டும். (22)</p>
<p class="Text">ஆகவே, அழியும் பொருட்களான சமித், நெய், தருப்பை முதலியவற்றால் ஆகிய செயல்களும் நாசமடையத் தக்கனவென்பதால் அதுவும் பரமார்த்தமன்று. (23)</p>
<p class="Text">ஆனால், பரமார்த்தத்தை அறிவுடையோர் நாசமற்றது என்கின்றனர். அழியப்படக்கூடிய பொருட்களால் ஆனது பற்றிய கர்மங்கள் (அல்லது அதனால் பெறக்கூடிய சுவர்க்கம்) முதலியனவும் அழியக்கூடியவைகளே. இதில் ஏதேனும் சந்தேகமுண்டோ? ஒரு வேளை பயனைக் கருதாமல் செய்யக்கூடிய கருமங்களைப் பரமார்த்தம் என்று நினைத்தால், அதுவும் முக்தி எனப்படும் பயனுக்குச் சாதனமாவதால், அது ஒரு சாதனமேயன்றி பரமார்த்தமாகாது. (24,25)</p>
<p class="Text">ஒருவேளை உடல் முதலியனவற்றிலிருந்து ஆன்மாவின் தன்மையை நன்கு ஆராய்ந்து அதைத் தியானம் செய்வதே பரமார்த்தம் என்று சொல்வதாக இருந்தால் அது ஆன்மா இல்லாதனவற்றினின்றும் ஆத்மாவைப் பிரித்துப் பார்ப்பதாகும். ஆனால், பரமார்த்தத்தில் பேதமே இல்லையே? ஆகவே, அதுவும் பரமார்த்தமன்று. (26)</p>
<p class="Text">ஒருவேளை பரமாத்மா, ஜீவாத்மா இரண்டின் சேர்க்கையே பரமார்த்தம் என்று கூறுவோமானால் அவ்வாறு கூறுவதும் முற்றிலும் பொய்யானதே. ஏனெனில், வேறொரு பொருளினால் மற்றொரு பொருளுக்கு ஒற்றுமை என்பது ஏற்பட முடியாததொன்று. (அதாவது ஆன்மா பரமாத்மாவிடமிருந்து வேறுபட்டது என்பதாகும். பசு, குதிரை போல அதற்கு ஒற்றுமை ஏற்பட முடியாது. அல்லது ஒருவேளை பிம்பம், பிரதிபிம்பம் போல பிரிக்க முடியாது என்றால் உபாதியான காரணப்பொருளை இல்லையென ஆக்குவதைத் தவிர, அதற்குள் ஒன்று சேர்தல் எவ்வாறு ஏற்படும்?) (27)</p>
<p class="Text">ஆகவே மன்னனே! நான் முன் சொன்னவை அனைத்தும் சிரேயஸுக்கள்தான் (நன்மைகள்தான்) என்பதில் சந்தேகமில்லை. இப்பொழுது எது பரமார்த்தம்? என்பதைச் சுருங்கச் சொல்கிறேன், கேள். (28)</p>
<p class="Text">ஆன்மா என்பது ஒன்றே. அது உடலைப் போலப் பல பொருளாய் இல்லாமல் ஒரே பொருளாயும், ஞானத்தினால் எங்கும் பரந்ததாயும், உடலைப் பற்றிய ஏற்றத்தாழ்வற்றதாயும், சமமாயும், நிர்மலமாகவும், சத்துவம் முதலிய பிரகிருதியின் குணசம்பந்தம் இல்லாததாயும், பிரகிருதியிலிருந்து வேறுபட்டதாயும், பிறத்தல், இறத்தல், வளர்தல், குறைதல் முதலியன அற்றதாயும், அணுத்தன்மையினால் தீ, காற்று, நீர் முதலிய அழிக்கும் பொருட்களுக்கு உட்படாததாயும், பற்றிக் கொள்ளுதல் முதலிய குற்றங்கள் இல்லாததாய் உடலுக்கு அதிபதியாகவும் இருப்பதுவே ஆன்மசொரூபம்! (29)</p>
<p class="Text">மன்னனே! அது மேலான ஞானவடிவானது. அவித்யை வடிவான ஜாதி, பெயர் முதலியவற்றோடு எதிர்காலம், நிகழ்காலம், இறந்தகாலம் என்கின்ற மூன்று காலங்களிலேயும் கூடாததும், கூடப்படாததும், கூடினதும் அல்லாதது. (30)</p>
<p class="Text">தன்னுடல், பிறரது உடல் ஆகியவற்றில் இருக்கிற ஆன்மஸ்வரூபத்தைப் பற்றியெல்லாம் ‘ஒரே லட்சணமுள்ளது’ என்கிற ஞானம் எது உண்டோ, அந்த ஞானசொரூபம்தான் பரமார்த்தமாகும். ஆதலால் உடல் வேறுபாட்டினால் வெவ்வேறு லட்சணமுள்ளதாக நினைப்பவர்கள் பரமார்த்தத்தை அறியாதவர்கள். (31)</p>
<p class="Text">புல்லாங்குழலிலே புகுந்த காற்று ஒன்றாயிருந்தும், அப்புல்லாங்குழலிலே இருக்கும் துளைகளின் வேறுபாட்டால் அக்காற்றிற்கு ஷட்ஜம், மத்யமம் என்கிற ஸ்வரபேதமாகிற பெயர் உண்டாவதுபோல, அவ்வாத்ம லட்சணம் வேறுபாடற்றதாக இருப்பினும் அதற்குப்புறம்பான கரும வேறுபாட்டினால் வந்த உடல் பேதத்தைப் பற்றி தேவன், மனிதன் என்கிற வேறுபாடு உண்டாகிறது. (32)</p>
<p class="Text">ஒரே ரூபமான ஆத்மாவிற்கு எந்த பலபடியான வேறுபாடுகள் ஏற்படுகின்றனவோ, அவை வெளியில் தோன்றும் உடல் முதலியனவற்றின் கருமத்தினால்தான் ஏற்படுகின்றன. தேவர் முதலிய சரீரங்களின் வேறுபாட்டை நீக்கினால், அப்பொழுது அவை இருப்பதில்லை. அதன் நிலையோ அவித்யை என்கிற மறைப்பு இருக்கும் வரையில்தான். உடலில் அவித்யை நீங்கினால், அப்பொழுது ஆன்மசொரூபம் புலனாகும்.” (33)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பதினான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-15">பதினைந்தாவது அத்தியாயம் — ருபு மகரிஷி நிதாகருக்குக் கூறிய அத்துவைத ஞான உபதேசம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு அந்தப் பிராம்மணோத்தமர் அருளிச் செய்யக் கேட்டும், ரகூகண மன்னனுக்கு அவர் கூறிய விஷயம் மனதில் திடப்படாததனால் ஒன்றும் பேசாமல் சிந்தித்துக் கொண்டிருக்க, ஜடபரதரான அந்த ஞானி ஞானபேதமற்ற அத்துவைத சம்பந்தமான ஒரு கதையைக் கூறத் தொடங்குகிறார். (1)</p>
<p class="Text"><span class="char-style-override-7">அந்தணர் கூறுகிறார்——</span> “மன்னரேறே! முன்னொரு காலத்தில் மகாத்மாவான நிதாகருக்கு ஞானம் ஏற்படவேண்டி ‘ருபு’ என்கிற மகரிஷி உபதேசித்ததை இப்பொழுது கூறுகிறேன், கேள். (2)</p>
<p class="Text">மன்னனே! பரமேஷ்டியான பிரும்மாவிற்கு ‘ருபு’ என்று ஒரு புத்திரன் இருந்தார். அவர் இயற்கையிலேயே பரமார்த்த தத்துவத்தை நன்கு அறிந்தவராக இருந்தார். (3)</p>
<p class="Text">அந்த ருபுவின் சீடரான ‘நிதாகர்’ புலஸ்திய மகரிஷியின் புத்திரனாவார். அவரிடம் மனமகிழ்ச்சியை அடைந்த ருபு மகரிஷி, அவருக்கு தத்துவஞான சம்பந்தமான அனைத்து விஷயங்களையும் உபதேசித்தார். (4)</p>
<p class="Text">அரசனே! அனைத்து சாஸ்திரங்களிலும் பூர்ணஞானம் பெற்ற நிதாகரிடம் அத்துவைதத்தில் (ஆன்மசொரூபத்தில் வேறுபாடு இல்லாமையைப் பற்றிய அறிவில்) ஈடுபாடு இல்லாமையைக் கண்டார் அவரது குருவான ருபு. (5)</p>
<p class="Text">அக்காலத்தில் தேவிகா நதிக்கரையில் புலஸ்திய மகரிஷியால் கட்டப்பட்ட வீரநகரம் என்னும் பெயர் கொண்ட ஒரு நகரம் மிகவும் அழகாகவும் அனைத்து செழிப்புகளும் கொண்டதாக இருந்தது. (6)</p>
<p class="Text">அரசரேறே! அழகான உத்யானவனங்களுடன் மேலும் அழகாக விளங்கும் அந்நகரத்தில் ருபுவின் சீடரான நிதாகர் வசித்து வந்தார். ஆயிரம் ஆண்டுகள் கழித்து, மகரிஷியான ருபு தன் சீடரான நிதாகரைக் காண அந்நகருக்குச் சென்றார். (7,8)</p>
<p class="Text">அப்பொழுது அந்த நிதாகர் பலி வைசுவதேவத்தை முடித்துக்கொண்டு யாராவது அதிதி வருகிறார்களா? என்று எதிர்ப்பார்த்து வாயிற்புறம் வந்து நிற்கவே, ருபு காணப்பட்டபடியால் அவருக்கு அர்க்கியம், பாத்தியம் முதலியன தந்து உபசரித்து, தன் வீட்டிற்குள் அழைத்துச் சென்றார். (9)</p>
<p class="Text">பின் அந்த அந்தணர் ருபு மகரிஷியின் கைகால்களை அலம்பி ஒரு நல்ல இருக்கையில் அமரச் செய்து, ‘சுவாமி! அமுது செய்தருள வேண்டும்’ என்று வேண்டி நின்றார். (10)</p>
<p class="Text"><span class="char-style-override-7">ருபு கேட்கிறார்——</span> அந்தணச்சிரேஷ்டரே! உங்களுடைய வீட்டில் நான் புசிக்கத்தக்க ஆகாரம் என்ன இருக்கிறது? ஈனமான போஜனத்தில் எனக்குப் பிரியமில்லை. (11)</p>
<p class="Text"><span class="char-style-override-7">நிதாகர் கூறுகிறார்——</span> அந்தணச்சிரேஷ்டரே! அரிசி மாவினாலும், யவம் என்னும் தானியத்தினாலும் செய்யப்பட்ட அன்னங்களும், பணியாரங்களும், காய்—கனி—கிழங்கு ஆகியவைகளில் செய்த அப்பங்களும் உள்ளன. இவற்றில் எது தங்களுக்குப் பிடிக்குமோ, அவற்றைத் தாங்கள் ஏற்கலாம். (12)</p>
<p class="Text"><span class="char-style-override-7">ருபு கூறுகிறார்——</span> அந்தணரே! இவையெல்லாம் அற்பமான ஆகாரங்கள். இவற்றில் எனக்குப் பிரியமில்லை. மோர்க்குழம்பு, பாயசம், தேன்குழல் முதலிய மதுரமான பதார்த்தங்களை எனக்குத் தா. அதுதான் எனக்குப் பிடித்தமான போஜனம். (13)</p>
<p class="Text">இதைக் கேட்ட நிதாகர் தன் மனைவியிடம், ‘நல்லவளே! நமது வீட்டில் உள்ள மிகவும் உயர்ந்ததான பதார்த்தங்களைக் கொண்டு இவர் கேட்டவாறு இனிய ருசியுள்ள பதார்த்தங்களைச் செய்து பரிமாறுவாயாக!’ என்று கூறினார். (14)</p>
<p class="Text"><span class="char-style-override-7">ஜடபரதர் கூறுகிறார்——</span> இவ்வாறு தன் கணவர் கூறவே, அவளும் தன் கணவர் கட்டளையிட்டவண்ணம் அந்த அந்தணருக்காக இனிய அடிசில்களை (உணவுகளை)த் தயாரித்து, அதை ருபுவிற்குப் பரிமாறினாள். (15)</p>
<p class="Text">மன்னரே! இவ்வாறு பரிமாறிய அடிசில்களைச் சாப்பிட்ட ருபுவினிடம் நிதாகர் மிகுந்த வினயத்துடன் கேட்கலானார். (16)</p>
<p class="Text"><span class="char-style-override-7">நிதாகர் கேட்கிறார்——</span> பெரியோரே! போஜனம் செய்த உங்கள் மனம் திருப்தி அடைந்ததா? மனம் மகிழ்ந்தீர்களா? தேவரீரது திருவுள்ளம் சொஸ்தமாக இருக்கிறதா? (17)</p>
<p class="Text">அந்தணரே! தாங்கள் எங்கு வசிக்கிறீர்களோ? எங்கு செல்ல விரும்புகிறீர்கள்? எங்கிருந்து இப்பொழுது வருகிறீர்கள்? (18)</p>
<p class="Text"><span class="char-style-override-7">ருபு கூறுகிறார்——</span> அந்தணரே! எவனுக்குப் பசியோ, அவனுக்கு அன்னத்தைப் புசிப்பதனால் மனநிறைவு உண்டாகிறது. எனக்கோ பசியில்லை. அப்படியிருக்க, எனக்குத் ‘திருப்தி ஆயிற்றா’ என்று ஏன் கேட்கிறீர்கள்? (19)</p>
<p class="Text">பூமி சம்பந்தமான தாதுவானது வயிற்றிலிருக்கும் அக்னியினால் அழிக்கப்பட்டபோது பசியும், அந்த ஜடராக்னியினால் வயிற்றிலிருக்கும் தண்ணீர் வற்றுவதால் தாகமும் ஏற்படுகின்றன. (20)</p>
<p class="Text">அந்தணரே! இந்த பசி—தாகங்கள் இச்சா ரூபங்கள். ஆகையால் மனோதர்மங்களானாலும் தாது க்ஷயத்தினால் உண்டாகின்றன. ஆகவே, இவை உடலைப் பற்றிய தருமங்களாகின்றன. எனக்கோ இவை இல்லையே. ஆகையால், பசியைப் போக்குவதால் உண்டாகும் திருப்தி இப்போது மாத்திரமில்லை, எப்போதும் எனக்கில்லை. (21)</p>
<p class="Text">சுகமாயிருப்பதும், திருப்தியாக இருப்பதும் மனதிலிருந்து தோன்றுகின்றன. ஆகவே, அவை மனத்தின் தருமங்கள். ஆன்மாவான புருஷனுடன் இதற்கு எந்தவிதமான தொடர்புமில்லை. ஆகவே, அந்தணரே! இதைப் பற்றி மனதையன்றோ கேட்கவேண்டும். என்னை ஏன் கேட்கிறீர்கள்? (22)</p>
<p class="Text">தாங்கள் என்னை ‘எங்கிருந்து வருகிறீர்கள்? தாங்கள் வசிக்கும் இடம் எது? எங்கு போகிறீர்கள்?’ என்று கேட்டீர்கள். இம்மூன்றைப் பற்றியும் சொல்கிறேன், கேளுங்கள். (23)</p>
<p class="Text">ஆன்மா எங்கும் உள்ளான். ஏனெனில், அது ஆகாயத்தைப் போல எங்குமே வியாபித்துள்ளான். அனைத்து உடல்களிலும் உள்ளான். அனைத்து ஜடங்களிலும் காணத்தக்கவனாக இருக்கிறான். எதனோடும் பற்று கொண்டவனாக இல்லை. இவ்வாறான ஆன்மாவைப் பார்த்து ‘எங்கு இருக்கின்றாய்? எங்கிருந்து வருகின்றாய்? எங்கே போகின்றாய்?’ என்று கேள்விகளைக் கேட்பது பொருந்தாதது, பொருளற்றதும்கூட. (24)</p>
<p class="Text">ஆகவே, நான் போகிறவனும் அல்லன், வருகிறவனும் அல்லன், ஓரிடத்தில் இருப்பவனும் அல்லன். நீயும் நானும் மற்றவர்களும் அப்படியே. ஆனால், வருவதும் போவதுமாகத் தோன்றுவது அந்த ஆன்மாவிற்கு இருப்பிடமான தேகத்தின் வழியாகவே. தேகங்களின் காரணமாகத் தனித்தனியாகத் தெரிகின்றது. உண்மையில் அவ்வாறு இல்லை. ஆதலால், போக்குவரவிற்குக் கர்த்தாவாகத் தோன்றும் இத்தேகம் நானல்ல. அவ்வாறே தாங்களும் தாங்களல்ல. மற்றவர்களும் அவ்வாறுதான். (25)</p>
<p class="Text">நல்ல ருசியுள்ள அன்னத்தைக் கொடுங்கள், அற்ப அன்னம் வேண்டாம் என்று நான் கேட்டதும் இயற்கையாக உள்ளதா அல்லது ஒரு காரணத்தைப் பற்றியதா என்று உங்களது கருத்தை அறியும்படி பரீட்சை செய்ததே தவிர, நான் மெய்யாகக் கேட்கவில்லை. (26)</p>
<p class="Text">அந்தணச்சிரேஷ்டரே! பசி எடுத்துச் சாப்பிடுபவனுக்கு ருசியுள்ளது ருசியற்றது என்று என்ன இருக்கிறது? ஏனெனில், ருசியுள்ள பதார்த்தமும் சில சமயங்களில் ருசியற்றதாக ஆகிறது. ஆதலால் உண்பவனின் உடலின் தன்மைக்கேற்ப உணவுகளிலும் விருப்பும் வெறுப்பும் உண்டாகின்றன. ருசியானது, ருசியற்றது என்பது ஒரு காரணத்திற்கு ஆட்பட்டேயன்றி இயல்பாகவன்று. ஆதி, அந்தம், நடு என்னும் மூன்று காலங்களிலும் ருசியானது என்று சொல்லக்கூடிய அன்னம் எங்குள்ளது? (27,28)</p>
<p class="Text">மண்ணினால் செய்யப்பட்ட வீடு மண்ணினாலேயே பூசப்பட்டு உறுதியாவதுபோல, பிருதிவிமயமான இவ்வுடலும் பிருதிவி சம்பந்தமான பொருள்களினாலே உறுதியாக வேண்டி இருப்பதனாலே எல்லோரும் உணவை உட்கொள்ள வேண்டியிருக்கிறது. அன்னத்திலுள்ள பரமாணுக்களாலே உடல் புஷ்டியை அடைய வேண்டியுள்ளது. (29)</p>
<p class="Text">யவம், கோதுமை, பயறு முதலிய தானியங்களும், நெய், பால், எண்ணெய் முதலிய ரச வஸ்துக்களும், வெல்லம், கனிகள் முதலிய வஸ்துக்களும் பிருத்வி சம்பந்தமான அணுக்கள் உள்ளவைகள். (இவற்றில் எதை ருசியுள்ளது, எது ருசியற்றது என்று எவ்வாறு கூற முடியும்?) (30)</p>
<p class="Text">ஆகவே, நான் முன் சொல்லி வந்த விஷயங்களையெல்லாம் நன்கு ஆராய்ந்து இது இனிப்பு, இது கசப்பு என்றும், இவன் தேவன், இவன் மனிதன் என்றும், வேற்றுமை சிறப்புள்ள மனதை இவ்வாறான மாறுபாடுகளெல்லாம் கருமத்தினால் வந்த விகாரங்கள் என்றும், ஆன்மசொரூபத்தில் வேறுபாடு ஒன்றுமில்லை என்றும் ஒருமைப்பட்ட ஞானம் உள்ளதாகச் செய்ய வேண்டும். இப்படியான சமத்துவ புத்திதான் மோக்ஷத்திற்குச் சாதனமாகும். (31)</p>
<p class="Text"><span class="char-style-override-7">அந்தணர் (ஜடபரதர்) கூறுகிறார்——</span> மன்னனே! பரமார்த்தமயமான அவருடைய வசனத்தைக் கேட்ட மகானான நிதாகர் அவரை வணங்கிப் பேசலானார். (32)</p>
<p class="Text">பிராம்மணோத்தமரே! பரமார்த்த தத்துவத்தைப் பற்றித் தாங்கள் கூறியதைக் கேட்டு என்னுள் இருந்த அஞ்ஞானம் நீங்கிற்று. எளியேனுக்கு இதம் கூற வந்த தாங்கள் யாரோ தெரியவில்லை. (33)</p>
<p class="Text"><span class="char-style-override-7">ருபு கூறுகிறார்——</span> அந்தணரே! நான் உனது குருவான ருபு. ஸத், அஸத் எது? என்கிற அறிவு உனக்கு ஏற்பட வேண்டுமென நினைத்து, அதை போதிக்கவே நான் இங்கு வந்தேன். இப்பொழுது நான் புறப்பட்டுப் போகிறேன். பரமார்த்த தத்துவத்தை உனக்குச் சொல்லிவிட்டேன். (34)</p>
<p class="Text">தேவர், மனிதர் என்ற மாற்றமாய் காணப்படுகின்ற ஜீவசொரூபமெல்லாம் ஒரேவிதமானதுதான். வேறுபாடு கொண்ட லட்சணமுடையதன்று. தேவர் முதலிய வேறுபாடுகள் கர்மவசத்தினால் வந்த பூதவிகாரங்கள். இப்படி சேதன, அசேதன வடிவான பிரபஞ்சமனைத்தும் ஸ்ரீவாசுதேவன் என்னும் திருநாமமுடைய பரமாத்மாவே. இதில் பேதபாவம் முற்றிலும் கிடையாது. (35)</p>
<p class="Text"><span class="char-style-override-7">ஜடபரதர் கூறுகிறார்——</span> இவ்வாறு குருவான ருபு மகரிஷி கூறியதைக் கேட்ட சீடரான நிதாகர், ‘இனி தாங்கள் கூறியபடியே நினைத்திருப்பேன்’ என்று கூறி, அவரை வணங்கி மிகுந்த பக்தியோடு பூஜை செய்ய, குருவான ருபுவும் தம் விருப்பப்படி சென்றார்.” (36)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பதினைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-6-16">பதினாறாவது அத்தியாயம் — ருபுவின் கட்டளையை ஏற்ற நிதாகர் வீடு திரும்புதல்</p>
<p class="Text"><span class="char-style-override-7">ஜடபரதர் கூறுகிறார்——</span> “நரரேறே! அதன் பின்பு திரும்பவும் ஆயிரம் வருடங்கள் கழித்து ருபு மகரிஷியானவர் நிதாகருக்கு ஆன்ம தத்துவத்தைப் பற்றி உபதேசிக்க, அந்த நகருக்குச் சென்றார். (1)</p>
<p class="Text">அங்கு சென்ற ருபு மகரிஷி அச்சமயம் அங்குள்ள அரசன் தனது பல சேனைகளுடன் மிகவும் ஆடம்பரத்துடன் அந்நகருக்குள் நுழைவதைக் கண்டார். அப்பொழுது காட்டிலிருந்து சமித்து, தர்பங்களைப் பொறுக்கிக் கொண்டு வந்து கொண்டிருந்த நிதாகர் அதிக கூட்டம் இருந்தபடியால் ‘தீட்டுப்படுமோ’ என்று பயந்து பசிதாகத்தோடு சற்று ஒதுங்கி நின்றிருந்தார். (2,3)</p>
<p class="Text">அவ்வாறு நிற்கும் நிதாகரைக் கண்டு ருபு மகரிஷி அவரருகில் சென்று வணங்கி, ‘அந்தணரே! இங்கு நீங்கள் ஒருவராகத் தனித்து ஏன் நிற்கிறீர்கள்?’ என்று கேட்டார். (4)</p>
<p class="Text"><span class="char-style-override-7">நிதாகர் கூறுகிறார்——</span> அந்தணச்சிரேஷ்டரே! இங்கு இப்பொழுது இந்த அழகிய நகரத்தில் மன்னன் பட்டணப்பிரவேசம் செய்கிறான். ஆகவே, மக்கள் கூட்டம் அதிகமாக இருக்கிறது. ஆதலால், உள்ளே செல்ல முடியாமல் தனியாக இங்கு நிற்கிறேன். (5)</p>
<p class="Text"><span class="char-style-override-7">ருபு கேட்கிறார்——</span> அந்தணரே! இங்கு நகரத்தில் நடக்கும் எல்லா விஷயங்களைப் பற்றியும் தாங்கள் நன்கு அறிவீர்கள் என நினைக்கிறேன். இவர்களில் அரசன் யார்? மற்றவர்கள் யார் யார்? என்று எனக்குத் தெரியவில்லை. எனவே, இவர்களைப் பற்றித் தாங்கள் எனக்குக் கூறுங்கள். (6)</p>
<p class="Text"><span class="char-style-override-7">நிதாகர் (பதில்) கூறுகிறார்——</span> மலை போல் பெருத்த உயரமான மத்தகஜத்தின் மீதேறி வருபவரே மன்னன். அவரைச் சுற்றி நிற்பவர்கள் அவரது பணியாளர்கள். (7)</p>
<p class="Text"><span class="char-style-override-7">ருபு கூறுகிறார்——</span> தாங்கள் ஒரே சமயத்தில் இவர் அரசன், அது யானை என்று வெவ்வேறான இலக்கணமுடைய இரண்டு வஸ்துக்களைக் காட்டினீர்கள். எனக்கோ அவ்விரண்டு வஸ்துக்களிலும் உள்ள வேறுபாடு ஒன்றும் தெரியவில்லை. பெரியோரே! இவை இரண்டிலுமுள்ள தனித்தனியான விசேஷங்கள் ஏதாவது இருந்தால் அதை எனக்குக் கூறுங்கள். இவற்றில் யார் மன்னன்? எது யானை? என்பதைத் தெரிந்து கொள்ள விரும்புகிறேன். (8,9)</p>
<p class="Text"><span class="char-style-override-7">நிதாகர் கூறுகிறார்——</span> இது தெரியாதா? கீழே இருப்பது யானை. அதன் மேல் இருப்பவர் அரசர். இவ்விருவருக்கும் சுமப்பது, சுமக்கப்படுவது என்கிற தொடர்பு இருக்கிறதே. இது யாருக்குத்தான் தெரியாது? (10)</p>
<p class="Text"><span class="char-style-override-7">ருபு கேட்கிறார்——</span> சரி. ஆனால் அந்தணரே! ‘கீழே’ என்கிற சொல் எதைக் குறிக்கிறது? ‘மேலே’ என்கிற சொல் எதைக் குறிக்கிறது? என்பதை எனக்குப் புரியுமாறு சற்று விளக்கமாகக் கூறுங்கள். (11)</p>
<p class="Text"><span class="char-style-override-7">(ஜடபரதர்) அந்தணர் கூறுகிறார்——</span> ருபு இவ்வாறு கூறியதும் நிதாகர் சடக்கென்று அவர் மேலேறிக் கொண்டு நான் சொல்வதை நன்கு கேளுங்கள். நீங்கள் கேட்பதற்குப் பதில் இதோ கூறுகிறேன். (12)</p>
<p class="Text">இப்பொழுது அரசனைப் போல் நான் உங்கள் மேல் இருக்கிறேன். யானையைப் போல் தாங்கள் கீழே இருக்கிறீர்கள். அந்தணரே! நான் தங்களுக்குப் புரிய வைக்கவே, இந்த ஒரு திருஷ்டாந்தத்தைக் காண்பித்தேன். (13)</p>
<p class="Text"><span class="char-style-override-7">ருபு கேட்கிறார்——</span> சரி நல்லது. நீ என்பதும் நான் என்பதும் எனக்குத் தெரிந்தாலன்றோ மற்றதையும் அறிந்து கொள்ள முடியும். அந்த வேறுபாடே எனக்குப் புரியவில்லை. தாங்கள் அரசனைப் போல என்றீர்கள். நான் யானையைப் போல் என்றீர்கள். ஆகவே தாங்கள் யார்? நான் யார்? என்று தெளிவுறச் சொல்லுங்கள். (14)</p>
<p class="Text"><span class="char-style-override-7">அந்தணர் (ஜடபரதர்) கூறுகிறார்——</span> ருபு மகரிஷி இவ்வாறு கேட்கவே, நிதாகர் உடனே அவரது இரு திருவடிகளையும் பற்றிக் கொண்டு கூறுவாரானார்—— உண்மையில் தாங்கள் எனது குருவான ருபு மகரிஷி என்று நினைக்கிறேன். (15)</p>
<p class="Text">எனது குருவைப் போல அத்வைதப் பண்பாட்டோடு கூடின சித்தமுள்ளவர் இவ்வுலகில் யார் இருக்க முடியும்? வேறெவருக்கும் இந்த ஓர் அத்துவைத மனப்பான்மை இருக்க முடியாது. ஆகவே, இங்கு வந்து எழுந்தருளிய தாங்கள் எனது குருவே என்று நினைக்கிறேன். (16)</p>
<p class="Text"><span class="char-style-override-7">ருபு கூறுகிறார்——</span> நிதாகரே! முன்பு நீ எனக்குச் சேவை—பணிவிடை செய்து என்னை மிகவும் மரியாதையாக நடத்தி இருக்கிறாய். ஆகையால், உன்னிடம் அன்பு கொண்டு ருபு என்கிற உனது குருவே உனக்கு ஆன்ம தத்துவத்தை உபதேசம் செய்யவே வந்திருக்கிறார். (17)</p>
<p class="Text">அறிஞரே! ‘அனைத்து பதார்த்தங்களிலும் அத்துவைதமான அதாவது அனைத்தும் ஒன்றேயான ஆன்மதத்துவமே’ என்கிற ஆன்மபுத்தியை உனக்கு உபதேசிக்கவே வந்தேன். இதுவே பரமார்த்தத்தின் சாரம். இதை உனக்குக் கூறிவிட்டேன். (18)</p>
<p class="Text"><span class="char-style-override-7">அந்தணர் (ஜடபரதர்) கூறுகிறார்——</span> நிதாகரிடம் இவ்வாறு கூறிவிட்டுப் பேரறிஞரான குருவான ருபு மகரிஷி தன் இருப்பிடம் திரும்பினார். அவரது உபதேசத்தைக் கேட்ட நிதாகரும் அத்வைத சிந்தனையிலே தன்மயமானார். (19)</p>
<p class="Text">அனைத்து ஜீவராசிகளையும் தன்னைவிடத் தனித்ததாக இன்றி வேறுபாடின்றித் தன்னுடைய ஆன்மாவே அந்த ஜீவராசிகளிடமும் உள்ளது என்கிற வேறுபாடு அற்ற நிலையில் அனைத்தையும் காணத் தொடங்கினார். தர்மமறிந்த அரசே! அதே எண்ணமும் உறுதிப்பட்டு அனைத்தையும் பிரும்மசொரூபமாகத் தியானித்து மேலான முக்தியை அடைந்தார். நீயும் அப்படியே பகைவன், நண்பன் என்கிற வேறுபாடற்றவனாகிக் கர்மவசத்தினாலே எங்கும் இருக்கிற ஆன்மசொரூபம் ஒரேவிதமானது என்று நினைத்திருந்து தன்னையே சகல ஜீவராசிகளிலும் உள்ளதாகப் பாவித்திரு. இதனால் ‘முக்தி’ என்கிற பெரிய லாபத்தைப் பெறுவாய். (20,21)</p>
<p class="Text">சுத்தமான ஆகாயம் என்பது ஒன்றே. அதுவே காரணாதீனத்தினால் கறுப்பு, வெளுப்பு முதலிய பல நிறங்களாகத் தெரிகிறது. அதேபோலத்தான் ஒரேவிதமான ஆன்மசொரூபமும் அஞ்ஞானிகளுக்கு வெவ்வேறாகத் தோன்றுகிறது. (22)</p>
<p class="Text">இவ்வுலகில் என்னவெல்லாம் இருக்கின்றனவோ, அவை அனைத்தும் ஒரே ஆன்ம சொரூபம்தான். அது அழிவற்றது. அதைத் தவிர வேறொன்றும் இல்லை. நான், நீ, மற்றும் இருப்பன அனைத்தும் ஆன்மசொரூபமே! ஆகவே, வேறுபாடு காண்கின்ற அஞ்ஞானமான மயக்கத்தை உதறித் தள்ளு.” (23)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அந்த ஜடபரத யோகியால் நன்கு உபதேசிக்கப்பட்ட அந்த சௌவீர மன்னனான ரகூகணன் தூயதான ஞானத்தை அடைந்து முன்பிருந்த யானை, குதிரை என்கிற உடலைப் பற்றிய வேறுபாடு காணும் அஞ்ஞானத்தை விட்டொழித்தான். அந்த பரத யோகியும் முந்திய ஜன்ம நினைவினாலே ஞானயோகம் அடைந்தவராக அதே பிறவியில் மோட்சத்தை அடைந்தார். (24)</p>
<p class="Text">இவ்வாறு பேரரசனான பரதருடைய இதிகாசத்தின் சாரபூதமான இந்நிகழ்ச்சியை எவன் பக்திபூர்வமாக சொல்கிறானோ அல்லது கேட்கிறானோ, அவனது மனம் தெளிவடைகிறது. அவனுக்கு ஆன்மாவைப் பற்றிய நினைப்பு மறக்காது. அவன் பல பிறவிகளிலும் முக்தி பெறுவதற்குத் தகுதி பெறுகிறான்! (25)</p>
<p class="Chapter-End">ஸ்ரீவிஷ்ணுபுராணம் இரண்டாவது அம்சத்தில் பதினாறாவது அத்தியாயம் முற்றிற்று.</p>
<p class="End">இரண்டாவது அம்சம் முற்றிற்று</p>
<p class="Small-Head para-style-override-4">॥ ஹரி: ஓம் தத் ஸத் ॥<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-7">மூன்றாவது அம்சம்</p>
<p class="Sub-Heading" id="toc_marker-7-1">முதல் அத்தியாயம் — முதல் ஏழு மன்வந்தரங்களின் மனு, இந்திரன், தேவதை, சப்தரிஷிகள் மற்றும் மனுபுத்திரர்களைப் பற்றிய வருணனை</p>
<p class="Text"><span class="char-style-override-7">மைத்திரேயர் கேட்கிறார்——</span> குருதேவரே! தாங்கள் இதுவரை பூமி, கடல்கள் முதலியனவற்றின் ஸ்திதியையும், சூரியன் முதலிய கிரகங்களின் நிலைகளும், அதன் விதங்களையும் மிகத் தெளிவாகவும் விவரமாகவும் கூறினீர்கள். மேலும் தேவர்கள் முதலியவர்களுடைய படைப்பு, ரிஷிகளின் படைப்பு, நான்கு வர்ணங்களுடைய உற்பத்தி, திர்யக் யோனிகளான விலங்கினங்களின் படைப்பு ஆகியன பற்றியும் வருணித்தீர்கள். (1,2)</p>
<p class="Text">முக்கியமாக துருவன், பிரகலாதன் ஆகிய இருவருடைய சரித்திரங்களையும் நன்கு விவரித்து நான் கேட்கும்படிச் செய்தீர்கள். ஆகவே குருநாதரே! இனி சகல மன்வந்தரங்கள் பற்றியும், மன்வந்தர அதிபதிகள், இந்திரன், தேவர்கள் ஆகியவர்களைப் பற்றியும், அனைத்து மனுக்களைப் பற்றியும் தங்கள் திருமுகமாகக் கேட்க விரும்புகிறேன். தாங்கள்தான் அதைக் கருணைகூர்ந்து கூறியருள வேண்டும். (3,4)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! சென்ற காலத்தில் எத்தனை மன்வந்தரங்கள் தோன்றின? இனியும் எத்தனை மன்வந்தரங்கள் வரப்போகின்றன? ஆகியன அனைத்தையும் உனக்கு வரிசையாகக் கூறுகிறேன். (5)</p>
<p class="Text">முதலில் தோன்றிய மனு ஸ்வாயம்புவ மனுவாகும். அதன்பின் முறையே சுவாரோசிஷர், உத்தமர், தாமசர், ரைவதர், சாக்ஷுஷர் என்கிற மனுக்கள் தோன்றினர். (6)</p>
<p class="Text">இந்த ஆறு மனுக்களும் முதலில் இருந்தவர்கள். இப்பொழுது நடக்கும் மன்வந்தரம் ஏழாவதான வைவஸ்வத மன்வந்தரம். இவர் சூரியனுடைய மகனாவார். (7)</p>
<p class="Text">இக்கல்பத்தின் ஆதியில் நடந்த ஸ்வாயம்புவ மன்வந்தரத்தையும், அதிலிருந்த தேவர்கள், முனிவர்கள் ஆகியவர்களைப் பற்றியும் முன்பே வருணித்திருக்கிறேன் அல்லவா? (8)</p>
<p class="Text">இனி ஸ்வாரோசித மன்வந்தரத்தின் அதிகாரி, தேவதா, ரிஷி, மனுபுத்திரர்கள் ஆகியவர்களைப் பற்றி விரிவாகக் கூறுகிறேன். (9)</p>
<p class="Text">மைத்திரேயரே! ஸ்வாரோசிஷ மன்வந்தரத்திலே பாராவதர், துஷிதர் என்பவர்கள் தேவர்கள். பெரும் பலம் வாய்ந்த ‘விபச்சித்’ என்பவன் தேவர்கோனான இந்திரன். ஊர்ஜ்ஜர், ஸ்தம்பர், பிராணர், வாதர், பிருஷபர், நிரயர், பரீவாந் என்கிற எழுவரும் அச்சமயத்தின் ரிஷிகள். (10,11)</p>
<p class="Text">சைத்ரன், கிம்புருஷன் முதலானோர் அந்த மனுவின் பிள்ளைகள். இதுவே இரண்டாவது மன்வந்தரத்தின் விஷயங்கள். இனி உத்தம மன்வந்தரத்தின் விவரத்தைக் கூறுகிறேன், கேள். (12)</p>
<p class="Text">பிராம்மணரே! மூன்றாவது மன்வந்தரத்தில் உத்தமர் என்பவர் மனு ஆவார். அப்பொழுது தேவர்கோனாக விளங்கியவர் சுசாந்தி என்பவர். (13)</p>
<p class="Text">சுதாமாக்கள், சத்தியர், ஜபர், பிரதர்தனர், வசவர்த்தி என்கிற ஐந்து கண தேவதைகள். கணமொன்றுக்கு பன்னிரு தேவதைகளாகச் சேர்ந்திருந்தனர். (14)</p>
<p class="Text">வசிஷ்டருடைய குமாரர்கள் ஏழு பேரும் அந்த மன்வந்தரத்தின் சப்தரிஷிகள். அஜன், பரசு, தீப்தன் முதலியவர்கள் மனுவின் புத்திரர்கள். (15)</p>
<p class="Text">தாமச மன்வந்தரத்தில் சுபாரர், ஹரிகள், சத்தியர், சுதீசர் என்பவர்கள் கணதேவதைகள். கணமொன்றுக்கு இருபத்தேழு பேர்கள் என்றிருந்தார்கள். நூறு அசுவமேத யாகங்கள் செய்த ‘சிபி’ வச்சிரப்படை முதலிய சின்னங்களோடு இந்திரப்பதவியில் இருந்தான். அப்பொழுது இருந்த சப்தரிஷிகளைக் கூறுகிறேன், கேளுங்கள். (16,17)</p>
<p class="Text">ஜ்யோதிர்தாமா, பிருது, காவ்யர், சைத்ரர், அக்னி, வனகர், பீவரர் ஆகிய இவர்களே தாமச மன்வந்தரத்தில் ஏழு ரிஷிகளாவார்கள். (18)</p>
<p class="Text">நரன், கியாதி, கேதுருபன், ஜானுஜங்கன் முதலியவர்கள் தாமச மனுவின் புத்திரர்கள். மிகவும் பலம் வாய்ந்த இவர்களே அச்சமயத்தில் ராஜ்ய அதிகாரிகளாகும். (19)</p>
<p class="Text">மைத்திரேயரே! ஐந்தாவது மன்வந்தரத்தில் ரைவதன் என்ற பெயர் கொண்டவர் மனு. அப்பொழுது ‘விபு’ என்பவர் இந்திரன். அப்பொழுது இருந்த தேவகணங்களின் பெயர்களைக் கூறுகிறேன், கேளுங்கள். (20)</p>
<p class="Text">அமிதாபர், பூதரயர், வைகுண்டர், சுமேதஸ் என்பவர்கள் தேவர்கள். இவர்கள் கணமொன்றுக்கு பதினான்கு பதினான்கு பேர்களாக இருந்தார்கள். (21)</p>
<p class="Text">அந்தணரே! ரைவத மன்வந்தரத்தில் ஹிரண்யரோமா, வேதஸ்ரீ, ஊர்த்வபாகு, வேதபாகு, சுதாமா, பர்ஜன்யன், மகாமுனி என்கிற ஏழு பேர்களும் சப்தரிஷி கணங்கள். (22)</p>
<p class="Text">முனிவரே! அச்சமயத்தில் ரைவத மனுவின் புதல்வர்கள் பலபந்து, சம்பாஷ்யன், சத்யகன் முதலியவர்கள் அரசர்கள். (23)</p>
<p class="Text">மைத்திரேயரே! சுவாரோசிஷர், உத்தமர், தாமசர், ரைவதர் ஆகிய இந்த நான்கு மனுக்களும் பிரியவிரதருடைய வம்சத்தில் பிறந்தவர்கள். (24)</p>
<p class="Text">ராஜரிஷியான பிரியவிரதர் தவத்தினால் ஸ்ரீவிஷ்ணு பகவானை ஆராதனை செய்து, தன் வம்சத்தில் மன்வந்தராதிபதிகள் உதிக்கும்படியான பாக்கியத்தைப் பெற்றார். (25)</p>
<p class="Text">ஆறாவது மன்வந்தரத்தில் ‘சாக்ஷுஷன்’ என்பவர் மனு. ‘மனோஜவன்’ என்பவன் இந்திரன். அப்பொழுதிருந்த தேவகணத்தின் பெயர்களைக் கூறுகிறேன், கேள். (26)</p>
<p class="Text">அச்சமயத்தில் ஆப்யர், பிரசூதர், பவ்யர், பிருதுக், லேகர் — இவ்வைவரும் கணதேவதைகள். இவர்களது கணங்கள் ஒன்றுக்கு எட்டு பேராக இருந்தார்கள். (27)</p>
<p class="Text">அந்த மன்வந்தரத்தின் சுமேதஸ், விரஜர், ஹவிஷ்மான், உத்தமன், மது, அதிநாமா, ஸஹிஷ்ணு என்பவர் ஏழு பேரும் சப்தரிஷிகள். சாக்ஷுஷ மனுவின் புத்திரர்களான ஊரூ, புரு, சதத்யும்னன் என்பவர்கள் ராஜ்யத்தின் அதிகாரிகள். (28,29)</p>
<p class="Text">அந்தணரே! இப்பொழுது இந்த மன்வந்தரத்தில் சூரியனுடைய மைந்தனான சிராத்ததேவர் மனுவாக இருந்தார். இவர் உயர்ந்த தேஜஸ் கொண்டவராகவும் புத்திமானாகவும் இருந்தார். முனிவரே! இந்த மன்வந்தரத்தில் வசு, ருத்ரர், ஆதித்யர் முதலியவர்கள் தேவகணங்கள். புரந்தரன் என்பவன் இந்திரன். (30,31)</p>
<p class="Text">இச்சமயத்தில் வசிஷ்டர், காசியபர், அத்ரி, ஜமதக்னி, கௌதமர், விசுவாமித்திரர், பரத்வாஜர் ஆகியவர்கள் சப்தரிஷிகள். (32)</p>
<p class="Text">இந்த வைவஸ்வத மனுவிற்கு இக்ஷ்வாகு, நிருகன், திருஷ்டன், சர்யாதி, நரிஷ்யந்தன், நாபாகன், அரிஷ்டன், கரூஷன், பிருஷத்ரன் என்கிற ஒன்பது புத்திரர்கள் இருந்தார்கள். இவர்கள் அனைவரும் உலகம் போற்றும் தர்மாத்மாக்கள். (33,34)</p>
<p class="Text">இவ்வனைத்து மன்வந்தரங்களிலேயும் தேவ ஸ்வரூபத்தில் நிற்கும் ஸ்ரீமகாவிஷ்ணுவின் சத்துவகுணத்தையே முக்கியமாகக் கொண்ட ஒப்பற்ற சக்தியே இச்சம்சாரத்தின் நிலைப்பின் ஆதாரமாக உள்ளது. முதன்முதலில் ஸ்ரீமகாவிஷ்ணு பகவான் ஸ்வாயம்புவ மன்வந்தரத்தில் ஆஹூதி என்பவளிடத்தில் யக்ஞன் என்கிற திருநாமத்தோடு மனதிலிருந்து தோன்றினார். (35,36)</p>
<p class="Text">அதன்பின் ஸ்வாரோசிஷ மன்வந்தரம் ஆரம்பித்தபோது துஷிதை என்பவளிடத்தில் துஷிதர் என்கிற தேவர்களோடு அஜிதர் என்கிற திருநாமம் கொண்டு அவதரித்தார். (37)</p>
<p class="Text">பின்பு உத்தம மன்வந்தரத்திலே சத்யை என்பவளிடத்தில் சத்யர் என்கிற பெயருள்ளவராய், சத்யர் என்னும் தேவதைகளோடு அவதரித்தார். (38)</p>
<p class="Text">அதன்பின் தாமச மன்வந்தரம் வந்துற்றபோது ஹரி என்கிற பெயருடைய தேவகணங்களோடு ‘ஹர்யை’ என்பவளுடைய திருவயிற்றில் ‘ஹரி’ என்கிற பெயருடையவராய் திருவவதாரம் செய்தார். (39)</p>
<p class="Text">அதன்பின் தேவர்க்கும் தேவரான ஸ்ரீஹரி, ரைவத மன்வந்தரத்தில் அக்காலத்திலுள்ள தேவகணங்களோடு சம்பூதி என்பவளுடைய கருவில் ‘மானஸர்’ என்கிற பெயரில் திருவவதாரம் செய்தார். (40)</p>
<p class="Text">சாக்ஷுஷ மன்வந்தரத்தில் புருஷோத்தமனான பகவான் வைகுண்டர் என்கிற தேவதைகளோடு விகுண்டா என்பவளது திருவுதரத்தில் ‘வைகுண்டர்’ என்கிற திருப்பெயருடன் திருவவதாரம் செய்தார். (41)</p>
<p class="Text">அந்தணரே! இந்த வைவசுவதர மன்வந்தரத்தில் ஸ்ரீவிஷ்ணு பகவான் கசியபருக்கு அதிதியின் கர்ப்பத்தில் ‘வாமனர்’ என்ற பெயரில் திருவவதாரம் செய்தார். (42)</p>
<p class="Text">மகாத்மாவான அந்த வாமனர் தனது மூன்றடிகளால் மூவுலகங்களையும் அளந்து வெற்றி கொண்டு பகையில்லாத மூவுலகங்களையும் இந்திரனுக்குத் தந்தார்! (43)</p>
<p class="Text">இவ்விதம் அந்த ஸ்ரீவிஷ்ணு பகவான் ஏழு மன்வந்தரங்களிலேயும் ஏழு முறை திருவவதாரம் செய்து மனு முதலிய சகல பிரஜைகளையும் வளர்த்து வருகிறார். (44)</p>
<p class="Text">இவ்வனைத்து உலகங்களும் அந்த பரமாத்மாவின் சக்தியினாலேயே பரவியிருக்கிறது. ஆகவே, அவர் ஸ்ரீவிஷ்ணு எனப்படுகிறார். ஏனெனில் ‘விஶ்’ என்கிற வேர்ச்சொல்லிற்குப் பொருள் ‘நுழைதல்’ என்பதாகும். அனைத்து தேவதைகள், மனு, சப்தரிஷிகள், மனுபுத்திரர்கள் மற்றும் தேவர்களுக்கு அதிபதியான இந்திரன் ஆகிய அனைவரும் பகவான் ஸ்ரீவிஷ்ணுவின் விபூதிகளான செல்வங்களேயாகும்! (45,46)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-2">இரண்டாவது அத்தியாயம் — சாவர்ணி மனுவின் தோற்றமும், மற்ற ஏழு மன்வந்தரங்களின் வருணனையும்</p>
<p class="Text"><span class="char-style-override-7">மைத்திரேயர் கேட்கிறார்——</span> அந்தண சிரேஷ்டரே! இதுவரையிலும் கடந்த ஏழு மன்வந்தரங்களைப் பற்றிக் கூறினீர்கள். இனி வரும் மன்வந்தரங்களைப் பற்றியும் கூறியருள வேண்டுகிறேன். (1)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! விசுவகர்மாவின் புத்திரியான ஸம்க்ஞை என்பவள் சூரியனுடைய மனைவி. அவளுக்கு முன் கூறப்பட்ட சிராத்ததேவன் என்கிற மனுவும், யமதரும ராஜனும், யமி எனப்படுகின்ற யமுனா நதியும் ஆக மூவர் பிறந்தார்கள். (2)</p>
<p class="Text">ஸம்க்ஞை என்பவள் தன் கணவனுடைய ஒளியைத் தாங்க முடியாமல் தன்னிழல் என்று சொல்லுமாறு தன்னைப் போல் ஒருத்தியைப் படைத்துத் தன் கணவனார்க்குப் பணிவிடை செய்யும்படி வைத்துவிட்டுத் தான் தவம் செய்யக் காட்டுக்குப் போனாள். (3)</p>
<p class="Text">சூரியதேவரும் அவளைத் தன் மனைவியான ஸம்க்ஞை என்றே நினைத்து அவளைப் புணர்ந்து சனியையும், மற்றொரு மனுவையும், தபதி என்கிற பெண்ணையும் பெற்றார். (4)</p>
<p class="Text">இவ்விதமிருக்க ஒரு நாள் யமன் இந்தச் சாயாதேவியைத் தன் தாயென்று நினைத்துக் காலால் உதைக்கப் போக, அந்தச் சாயை கோபமூண்டவளாகச் சபிக்கக் கண்டு, ‘இவள் கருணை இல்லாதவள். எனவே, என் தாயல்ல’ என்று யமனும், ‘இவள் வேறு யாரோ?’ என்று சூரியனும் அனுமானித்தார்கள். (5)</p>
<p class="Text">பின்பு அச்சாயாதேவியின் மூலம் உண்மை வெளிப்படவே, சூரியதேவர் சமாதியில் நின்று தன் யோகதிருஷ்டியினால் ஆலோசித்து தன் மனைவியான ஸம்க்ஞை பெண்குதிரை வடிவமேற்று, குருக்ஷேத்திர வனத்தில் தவம் செய்து கொண்டிருப்பதை அறிந்தார். (6)</p>
<p class="Text">அதனால் சூரியதேவர் தானும் ஒரு குதிரை வடிவமேற்று அவள் இருக்குமிடம் சென்று அவளிடம் அசுவினிதேவர்கள் இருவரையும், வீரியத்தின் முடிவில் ரேவந்தன் என்பவனையும் தோற்றுவித்தார். (7)</p>
<p class="Text">அதன்பின் சூரியதேவர் ஸம்க்ஞையையும் தான் இருக்குமிடத்திற்கு அழைத்து வந்தார். விசுவகர்மா சூரியனுடைய ஒளியைச் சமனப்படுத்தினான். (8)</p>
<p class="Text">விசுவகர்மா சூரியனைச் சாணைச்சக்கரத்தில் வைத்துத் தேய்த்து அவரது ஒளியைக் குறைத்தார். ஆனால், அவரது ஒளியில் எட்டில் ஒரு பங்கு மட்டும்தான் குறைக்க முடிந்தது. (9)</p>
<p class="Text">முனிவரே! இவ்வாறு விசுவகர்மாவினால் தேய்த்துக் குறைக்கப்பட்ட சூரியனது வைணவ ஒளி பூமியில் விழுந்தது. அவ்வாறு பூமியில் விழுந்த அந்த சூரிய ஒளியைக் கொண்டு விசுவகர்மா ஸ்ரீவிஷ்ணு பகவானது சக்கரம், சிவபெருமானது முத்தலைச்சூலம், சுப்பிரமண்யரது வேலாயுதம், குபேரனது புஷ்பக விமானம் ஆகியனவற்றையும், மற்றைய தேவர்களது அஸ்திரங்களையும் செய்தளித்தார். (10—12)</p>
<p class="Text">முன்பு வருணித்த சாயை, ஸம்க்ஞை இருவர்களுடைய இரண்டாவது குமாரனான மனுவும், அவருக்கு முன் பிறந்த மனுவைப் போலவே இருந்ததனால் ஸாவர்ணி என்ற பெயரைப் பெற்றான். பெரியோரே! இப்பொழுது அந்த எட்டாவது மனுவான ஸாவர்ணி என்பவருடைய இனி வரப்போகும் மன்வந்தரத்தைப் பற்றிக் கூறுவேனாக! (13,14)</p>
<p class="Text">மைத்திரேயரே! இந்த ஸாவர்ணி என்பவர்தான் இனிவரப் போகும் மன்வந்தரத்தின் மனு ஆவார். அப்பொழுது சுதபர், அமிதாபர், முக்கியர் எனப்பட்ட தேவர்கள் தோன்றுவார்கள். (15)</p>
<p class="Text">அந்தத் தேவர்கள் கணம் ஒன்றுக்கு இருபது இருபதின்மராக இருப்பார்கள். முனிவரே! இனிவரும் சப்தரிஷிகளைப் பற்றிக் கூறுகிறேன். (16)</p>
<p class="Text">அச்சமயத்தில் தீப்திமான், காலவர், ராமன், கிருபர், துரோணரது புத்திரனான அசுவத்தாமா, எனது மகனான வியாசர், ருஷ்யசிருங்கர் ஆகிய ஏழு பேரும் சப்தரிஷிகள். (17)</p>
<p class="Text">ஸ்ரீமகாவிஷ்ணுவின் அருளால் பரிசுத்தனாகிப் பாதாள மத்தியில் வசிக்கும் விரோசன குமாரனான பலிச்சக்கரவர்த்தி அந்த மன்வந்தரத்தின் தேவேந்திரனாவான். விரஜன், உர்வரீவான், நிர்மோகன் முதலியவர்கள் அந்த மனுவின் புத்திரர்களும் மன்னர்களும் ஆவார்கள். (18,19)</p>
<p class="Text">முனிவரே! இனி ஒன்பதாவது மனு தக்ஷஸாவர்ணி என்பவர். அவர் காலத்தில் பாரர், மரீசி, கர்ப்பர், சுதர்மா என்கிற தேவர்கள் கணமொன்றிற்குப் பன்னிருவர்களாக இருப்பர். மேலும் அந்தணரே! இவர்களுக்குத் தலைவனாகப் பெருந்திறல் படைத்த அத்புதன் என்பவன் இந்திரனாக இருப்பான். (20—22)</p>
<p class="Text">சவனன், த்யுதிமான், பவ்யன், வசு, மேதாதிதி, ஜ்யோதிஷ்மான், ஸத்யர் என்கிற எழுவரும் அச்சமயத்தின் சப்தரிஷிகளாவார்கள். (23)</p>
<p class="Text">மேலும் த்ருதகேது, தீப்தகேது, பஞ்சஹஸ்தன், நிராமயன், பிருதுசிரவன் ஆகியவர்கள் தக்ஷஸாவர்ணி மனுவின் குமாரர்கள். (24)</p>
<p class="Text">முனிவரே! பத்தாவது மனு பிரும்மஸாவர்ணி. அந்த மன்வந்தரத்தில் சுதாமா, விசுத்தர் என்கிற தேவர்கள் நூறு நூறாகச் சேர்ந்த கூட்டமாக இருப்பார்கள். (25)</p>
<p class="Text">பெருந்திறலோனான சாந்தி என்பவன் இந்திரனாவான். அப்பொழுது எவர்கள் சப்தரிஷிகளாக இருப்பார்களோ, அவர்களது பெயர்களைக் கேள். அவர்களது பெயர்கள் ஹவிஷ்மான், சுக்ருதன், ஸத்யன், தபோமூர்த்தி, நாபாகன், அப்ரதிமௌஜா, ஸத்யகேது என்பதே. (26,27)</p>
<p class="Text">அச்சமயத்தில் பிரும்மஸாவர்ணி மனுவின் புத்திரர்களான ஸுக்ஷேத்திரன், உத்தமௌஜா, பூரிஷேணன் என்னும் பத்து பேர்களும் இக்குவலயத்தைப் பாதுகாப்பார்கள். (28)</p>
<p class="Text">பதினோராவது மனு தருமஸாவர்ணி என்பவர். இவருடைய அந்தரத்தில் விஹங்கமன், காமகமன், நிர்வாணரதி என்ற பெயர் கொண்டவர்கள் முக்கிய கணங்கள். இவர்களது ஒவ்வொரு கணத்திலும் முப்பது முப்பது பேர்கள் இருப்பார்கள். விருஷன் என்பவன் அந்த மன்வந்தரத்தின் இந்திரன். (29,30)</p>
<p class="Text">அந்த மன்வந்தரத்தின் சப்தரிஷிகள் நிஸ்வரன், அக்னிதேஜஸ், வபுஷ்மான், க்ருணி, ஆருணி, ஹவிஷ்மான், அனகன் என்பவர்கள். (31)</p>
<p class="Text">தர்மஸாவர்ணி மனுவின் புத்திரர்களான ஸர்வத்ரகன், சுதர்மா, தேவானீகன் முதலியவர்கள் அச்சமயத்தில் அரச அதிகாரிகளாக அரசர்களாக ஆவார்கள். ருத்ரனுடைய மகனான ருத்ரஸாவர்ணி பன்னிரண்டாவது மனு ஆவார். அவரது அந்தரத்தில் ருதுதாமா என்பவர் இந்திரனாவார். அந்த காலத்திலுள்ள தேவதைகளின் பெயர்களைத் தெரிந்து கொள். (32,33)</p>
<p class="Text">அந்தணரே! ஹரிதர், ரோஹிதர், ஸுமனர், சுகர்மா, சுராபர் என்கிற ஐந்து கண தேவர்கள். ஒவ்வொரு கணத்திற்கும் பத்து பத்து பேராக இருப்பார்கள். (34)</p>
<p class="Text">தபஸ்வீ, சுதபஸ், தபோமூர்த்தி, தபோரதி, தபோத்ருதி, தபோத்யுதி, தபோதனன் என்கிற ஏழு பேரும் சப்தரிஷிகள். இனி மனுவின் பிள்ளைகளின் பெயர்களைத் தெரிந்து கொள். தேவவான், உபதேவன், தேவசிரேஷ்டன் முதலிய அந்த மனு குமாரர்கள் அரசராவார்கள். மிகவும் வீரமுள்ளவர்கள் அவர்கள். (35,36)</p>
<p class="Text">முனிவரே! பதின்மூன்றாவது மனு ருசி என்பவர். இந்த மன்வந்தரத்தில் சுத்ராமா, சுகர்மா, சுதர்மா என்கிற தேவகணங்கள். கணத்துக்கு முப்பத்துமூவராக தேவதைகள் இருப்பர். பெரும் திறல் படைத்த திவஸ்பதி என்பவன் இந்திரனாவான். நிர்மோகன், தத்வதர்சீ, நிஷ்ப்ரகம்பன், நிருத்ஸுகன், த்ருதிமான், அவ்யயன், சுதபஸ் என்பவர்கள் சப்தரிஷிகள். இனி மனுவின் புதல்வர்களின் பெயரைக் கேள். (37—40)</p>
<p class="Text">அந்த மன்வந்தரத்திலே சித்திரசேனன், விசித்திரன் முதலியவர்கள் மனுவின் குமாரர்களும் அரசர்களுமாவார்கள். (41)</p>
<p class="Text">மைத்திரேயரே! பதினான்காவது மனு பௌமன் என்பவராவார். அச்சமயத்தில் சுசி என்பவன் இந்திரனாகும். சாக்ஷுஷன், பவித்ரன், கனிஷ்டன், பிராஜிகன், வாசாவ்ருத்தன் என்கிற ஐவரும் தேவகணங்கள். அப்பொழுது உள்ள சப்தரிஷிகளின் பெயர்களைக் கேள். அக்னிபாகு, சுசி, சுக்ரன், மாகதன், அக்னீத்ரன், யுக்தன், ஜிதன் என்பவர்களே அந்த சப்தரிஷிகள். முனிவரே! மனுவின் பிள்ளைகளைப் பற்றிக் கூறுகிறேன். அந்த மனுவிற்கு ஊரு, கம்பீரபுத்தி முதலிய மகன்கள் பூமியைப் பரிபாலனம் செய்யும் அரச அதிகாரிகளாக இருப்பார்கள். (42—44)</p>
<p class="Text">கிருதயுகம் முதலான நான்கு யுகங்களின் முடிவில் வேதங்கள் அழிந்தது போலக் காணப்படும். அப்பொழுது அந்த சப்தரிஷிகளும் விண்ணுலிகிலிருந்து மண்ணுலகிற்கு வந்து அவ்வேதங்களை மறுபடியும் பிரசாரப்படுத்துவார்கள். (45)</p>
<p class="Text">ஒவ்வொரு கிருதயுகத்தின் தொடக்கத்திலும் மனிதர்களின் அறநெறிகளை நிலைநிறுத்து வதற்காக ஸ்மிருதி சாஸ்திரங்களை எழுதிய மனு தோன்றுவார். தேவதைகளோ, அந்த மன்வந்தரம் முடியும் வரை வேள்விகளில் அளிக்கப்படும் அவியுணவை உண்பார்கள். (46)</p>
<p class="Text">மனு குமாரர்களாலும் அவர்கள் குலத்தில் பிறக்கும் அரசர்களாலும் அந்த மன்வந்தரம் முடியும் வரை இவ்வுலகம் நன்கு பரிபாலிக்கப்படும். இவ்வாறு மனு, சப்தரிஷிகள், தேவதைகள், இந்திரன், மனுபுத்திரர்களான அரசர்கள் ஆகியவர்கள் ஒவ்வொரு மன்வந்தரத்திலும் அதன் அதிகாரிகளாக இவ்வுலகைக் காத்து வருவார்கள். (47,48)</p>
<p class="Text">அந்தணரே! இந்த பதினான்கு மன்வந்தரங்களும் முடிந்த பிறகு, ஓர் ஆயிரம் யுகங்கள் இருக்கும் ஒரு கல்பகாலம் முடிவடையும் என்று கூறப்படுகிறது. இது ஒரு பகற்காலம். (49)</p>
<p class="Text">உத்தமரே! பின் இதே அளவுள்ள இரவு ஏற்படும். அச்சமயம் பிரும்மரூபியான ஸ்ரீவிஷ்ணு பகவான் மகாப்பிரளய கால நீரின்மேல் மெத்தென்ற ஆதிசேஷ படுக்கையில் சயனித்துக் கொண்டிருப்பார். (50)</p>
<p class="Text">அந்தணரே! அதுபோழ்து முதன்முதலில் படைப்பவரும், எங்கும் நீக்கமற நிறைந்தவரும், அனைத்து ஜீவராசிகளினுள்ளும் இருப்பவருமான பகவான் ஜனார்த்தனன் அனைத்து உலகங்களையும் விழுங்கி, தனது யோகநித்திரையில் இருப்பார். (51)</p>
<p class="Text">பின் (மகாபிரளய இரவு முடியும்போது) ஒவ்வொரு கல்பத்தின் தொடக்கத்திலும், அழிவற்று என்றும் நிலையாக நிற்கும் பகவானான ஸ்ரீமந்நாராயணன் விழித்துக் கொண்டு ரஜோகுணத்தை ஏறிட்டுக் கொண்டு படைப்பைத் தொடங்குகிறார். (52)</p>
<p class="Text">அந்தணரே! மன்வந்தரந்தோறும் உள்ள மனு, தேவர்கள், இந்திரன், சப்தரிஷிகள், மனுபுத்திரர்கள் ஆகிய அனைவரும் உலகத்தைக் காத்து ரட்சிக்கும் அந்த ஸ்ரீபகவானின் சாத்விக அம்சமாவார்கள். (53)</p>
<p class="Text">மைத்திரேயரே! உலகைப் பரிபாலிக்கும் பகவான் ஸ்ரீவிஷ்ணு நான்கு யுகங்களிலும் எவ்வாறு தருமத்தை நிலைநிறுத்துகிறார்? என்பதைக் கூறுகிறேன், கேள். (54)</p>
<p class="Text">அனைத்து ஜீவராசிகளுக்கும் நலன் செய்வதையே தன் நோக்கமாகக் கொண்டவரும், அனைத்து ஜீவராசிகளினுள்ளும் விளங்குபவருமான அந்த ஸ்ரீமகாவிஷ்ணு சத்தியயுகமான கிருதயுகத்தில் கபில வாசுதேவராகத் தோன்றி உத்தமமான ஞானத்தை உபதேசம் செய்கிறார். (55)</p>
<p class="Text">திரேதாயுகத்தில் சக்கரவர்த்தி சொரூபமுடையவனாகித் தீயோர்களை அழித்து நல்லோர்களைக் காத்தருளி மூவுலகங்களையும் காத்தருள்கிறார். (56)</p>
<p class="Text">அதன்பின் துவாபரயுகத்தில் அவ்விறைவன் வேதவியாசர் சொரூபமெடுத்துக் கொண்டு ஒரே வேதமாக இருந்ததை நான்காகப் பிரித்து, பின் நூற்றுக்கணக்கான சாகைகளாகப் பிரித்து அவ்வேதத்தை நன்கு பரவச் செய்கிறார். (57)</p>
<p class="Text">இவ்வாறு துவாபர யுகத்தில் வேதங்களைப் பரப்பிக் கலியுகத்தின் முடிவில் பகவான் ஸ்ரீமகாவிஷ்ணு கல்கி ரூபம் தரித்து வேதசாஸ்திரங்களை மீறி தீயவழியில் செல்பவர்களையும் நல்வழிப்படுத்துகிறார். (58)</p>
<p class="Text">இவ்வாறு அனைத்து ஜீவராசிகளிலும் ஆன்மாவாக விளங்கும் பகவான், அந்தந்த சொரூபத்தை ஏற்று உலகங்களைப் படைத்தும் காத்தும் கரந்தும் வருகிறார். இவ்வுலகில் அவரிடமிருந்து பிரிந்துள்ளதாக எந்தவொரு ஜீவனும் இல்லை. எந்தவொரு பொருளுமில்லை. (59)</p>
<p class="Text">அந்தணரே! இவ்வுலகிலோ அல்லது புறவுலகிலோ கடந்தது, நிகழ்வது, நிகழப்போவது என்கிற முக்காலங்களிலும் எத்தனை ஜீவராசிகளுண்டோ, அவையனைத்தும் பகவானான ஸ்ரீவிஷ்ணு பகவானிடம் இருந்து தோன்றியவையே என்பதை நான் முன்பே உங்களுக்குக் கூறியுள்ளேன். (60)</p>
<p class="Text">இதுவரை அனைத்து மன்வந்தரங்கள், மன்வந்தரங்களின் அதிகாரிகள் ஆகியவைப் பற்றிக் கூறினேன். இனி நான் என்ன கூறவேண்டுமோ, அதைக் கேளுங்கள். (61)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-3">மூன்றாவது அத்தியாயம் — நான்கு யுகங்களின் வியாசர்களும், பிரும்மஞானத்தின் பெருமையும்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! தாங்கள் இதுவரை கூறியதிலிருந்து நான் தெரிந்து கொண்டது என்ன தெரியுமா? முழுமையான இவ்வுலகமே ஸ்ரீவிஷ்ணு பகவானின் சொரூபமே, விஷ்ணுவிடமே நிலைபெற்றுள்ளது, ஸ்ரீவிஷ்ணுவிடமிருந்துதான் தோன்றியது. ஸ்ரீவிஷ்ணுவை விடுத்து வேறென்று எதுவும் தனியாக இல்லை என்பதுவே. (1)</p>
<p class="Text">இனி ஸ்ரீவிஷ்ணு பகவானே யுகந்தோறும் ஸ்ரீவேதவியாச ரூபமாகத் தோன்றி எவ்வாறு வேதங்களைத் தனித்தனியாகப் பிரித்தார்? என்பதையே கேட்க விரும்புகிறேன். (2)</p>
<p class="Text">முனிவரே! எந்தெந்த யுகங்களில் எந்தெந்த வேதவியாசராகத் தோன்றி வேதங்களைப் பிரித்தார்? மற்றும் வேதங்களின் பலவித சாகைகளையும் தாங்கள் வருணிக்க வேண்டுகிறேன். (3)</p>
<p class="Text para-style-override-7"><span class="char-style-override-7">பராசரர் கூறுகிறார்——</span> மைத்திரேயரே! வேதம் என்கிற மரத்திற்குப் பல்லாயிரம் கிளைகள் உள்ளன. அவற்றை முழுதுமாக வருணிக்க வல்லவர்கள் எவருமே இல்லை. ஆகவே சுருக்கிச் சொல்கிறேன், கேள். (4)</p>
<p class="Foot-Note">(<span class="char-style-override-7">குறிப்பு:—</span> வேதம் என்கிற மரம் அடிமரம் ஒன்றாகவும், மேலே நான்கு கிளைகளை உடையதாயும், ஒவ்வொரு கிளையும் பற்பல பிரிவுகளை உடையதாயும் இருக்கிறது. அடிமரமானது ரகசியாம்னாயம், ஏகாயனம் முதலிய பெயர்களை உடையது. மற்ற கிளைகள் நான்கிற்கும் ருக், யஜுஸ், சாமம், அதர்வணம் என்று பெயர். ஏகாயனத்திற்கு பாஞ்சராத்ர ஸம்ஹிதைகள் 108—ம் உபப்பிரும்மணங்கள். கிளைகளாகிய சாகா வேதங்களுக்கு 18 புராணங்களும், 18 ஸ்ம்ருதிகளும், ராமாயணம் முதலிய இதிகாசங்களும் உபபிரும்மணங்கள். உபபிரும்மணம் என்பது வேதத்தில் நன்கு விளங்காத பொருளை விரித்துப் பொருள் புரியும்படி கூறும் நூலாகும்.)</p>
<p class="Text">மகாமுனிவரே! ஒவ்வொரு துவாபர யுகத்திலும் ஸ்ரீவிஷ்ணு பகவான் வியாசராக அவதரிக்கிறார். உலகத்தின் நன்மையைக் கருதி ஒரே வேதத்தைப் பலவாறாகப் பிரித்து அருள்கிறார். மனிதர்களின் பலம், உற்சாகம், ஓதி தரிக்கும் சக்தி, தேஜஸ் முதலியன குறைந்துள்ளதைக் கண்டு, அவர் அனைத்து ஜீவராசிகளின் நன்மையைக் கருதி வேதங்களைப் பிரித்துத் தருகிறார். (5,6)</p>
<p class="Text">அவ்வெம்பெருமான் எந்தச் சரீரத்தை ஆதாரமாகப் பற்றிக் கொண்டு வேதத்தைப் பிரித்து அருள்கிறாரோ, அவையெல்லாம் வேதவியாசர் என்கிற திருநாமமுள்ள அவ்வெம்பெருமானுடைய திருமேனியே ஆகும். (7)</p>
<p class="Text">முனிவரே! எந்தெந்த மன்வந்தரத்தில் எவரெவர்கள் வேதவியாசராகத் தோன்றினார்கள்? எவ்வாறு சாகைகளைப் பிரித்தார்கள்? என்பதைக் கூறுகிறேன், கேளுங்கள். (8)</p>
<p class="Text">இந்த வைவஸ்வத மன்வந்தரத்தில் வந்த ஒவ்வொரு துவாபர யுகத்திலும் வியாச மகரிஷிகள் இன்றுவரை திரும்பத் திரும்ப இருபத்தெட்டு முறை வேதங்களைப் பிரித்துள்ளார்கள். (9)</p>
<p class="Text">நல்லவரே! எந்தெந்த வியாசர்கள் திரும்பத் திரும்ப வரும் துவாபர யுகங்கள்தோறும் தோன்றி வேதத்தை நான்காகப் பிரித்தார்களோ, அந்த இருபத்தெட்டு வியாசர்களைப் பற்றிய விவரத்தைக் கேளுங்கள். (10)</p>
<p class="Text">முதல் துவாபர யுகத்தில் பகவானான பிரும்மதேவரே வேதவியாசராகத் தோன்றி வேதங்களைப் பிரித்தார். இரண்டாவது துவாபர யுகத்தில் பிரஜாபதியான மனு வேதவியாசராக வந்தார். (11)</p>
<p class="Text">மூன்றாவது துவாபர யுகத்தில் சுக்ராசார்யாரும், நான்காவதில் பிருஹஸ்பதியும் வியாசர் ஆனார்கள். ஐந்தாவதில் சூரியதேவனும், ஆறாவதில் யமனும் வியாசரானார்கள். (12)</p>
<p class="Text">ஏழாவது துவாபர யுகத்தில் இந்திரன், எட்டாவதில் வசிஷ்டர், ஒன்பதில் சாரஸ்வதர், பத்தாவதில் திரிதாமா என்பவர் வியாசரானார்கள். பதினொன்றாவதில் த்ரிசிகர் என்பவரும், பன்னிரண்டில் பாரத்வாஜரும், பதின்மூன்றில் அந்தரிக்ஷரும், பதினான்காவதில் வர்ணீ என்பவரும் வியாசராகத் தோன்றினார்கள். (13,14)</p>
<p class="Text">பதினைந்தில் த்ரய்யாருணர், பதினாராவதில் தனஞ்ஜயர், பதினேழில் கிரதுஞ்ஜயர், பின் பதினெட்டாவதில் ஜயர் என்பவரும் வியாசராகத் தோன்றினார்கள். (15)</p>
<p class="Text">பத்தொன்பதாவதில் பரத்துவாஜரும், அவருக்குப் பின் கௌதமரும், அவருக்குப் பின் ஹர்யாத்மாவும் வியாசர் ஆவார்கள். (16)</p>
<p class="Text">ஹர்யாத்மாவிற்குப் பின் வாஜசிரவஸ் என்கிற முனிவர் வியாசரானார். அவருக்குப் பின் சோம சுஷ்ம வம்சத்தில் தோன்றிய திருணபிந்து என்பவர் இருபத்து மூன்றாவது வியாசரானார். (17)</p>
<p class="Text">அதன்பின் பிருகு வம்சத்தோன்றலான ருக்ஷன் என்பவர் வியாசரானார். இவரை ‘வால்மீகி’ என்றும் அழைப்பர். அதன்பின் எனது பிதாவான சக்தி வியாசரானார். இருபத்தாறாவதில் பராசரரான நானும் வியாசரானேன். (18)</p>
<p class="Text">எனக்குப் பின் ஜாதுகர்ணன் என்பவர் இருபத்தேழாவது வியாசரானார். இருபத்தெட்டாவதான இந்த துவாபர யுகத்தில் என் குமாரனான கிருஷ்ணத்துவைபாயனர் வேதவியாசராவார். இவ்வாறு இருபத்தெட்டு வியாசர்கள் தொன்றுதொட்டு வருபவர்கள். இவர்கள் ஒவ்வொரு துவாபர யுகங்களிலும் தோன்றி ஒரே வேதத்தை நான்கு நான்காகப் பிரித்தார்கள். (19,20)</p>
<p class="Text">முனிவரே! எனது மகனான கிருஷ்ணத்துவைபாயனருக்குப் பின் இனி வரும் துவாபர யுகத்தில் துரோணரது மகனான அசுவத்தாமா வேதவியாசராக ஆவார். (21)</p>
<p class="Text">‘ஓம்’ என்கிற ஒரே ஒரு எழுத்து வடிவாய் ‘அழிதல்’ என்கிற விகாரங்களை அடையாமல் இருக்கும் பிரணவமானது உச்சரிக்கப்படுமளவில், தான் விரிவதனாலும், வேதத்தை விரிப்பதனாலும் எங்கும் நீக்கமற நிறைந்திருப்பதனாலும் ‘பிரும்மம்’ என்றழைக்கப்படுகிறது. (22)</p>
<p class="Text">(அதெப்படி என்றால்) அந்தப் பிரணவத்தினிடத்தே நித்தியமாக இருக்கிற பூர்லோகம், புவர்லோகம், ஸ்வர்லோகம் என்கிற மூன்று வியாஹ்ருதிகளும், ருக், யஜுஸ், சாமம், அதர்வணம் என்கிற நான்கு வேதங்களும் கூறப்படுகின்றன. ஆதலால் இப்படிப்பட்ட பெருமையுள்ள பிரணவ வடிவமான (சொல் வடிவான) சப்தப் பிரும்மத்தை வணங்குகிறேன். (23)</p>
<p class="Text">எது உலகத்தின் தோற்றத்திற்கும் அழிவிற்கும் காரணம் என்று கூறப்படுகிறதோ, எது மஹத் தத்துவத்திற்கும் மேலானது, மறைக்கப்படும் பொருளானது என்று கூறப்படுகின்றதோ, அந்த ஓம்காரரூபமான பிரும்மத்தை வணங்குகிறேன். (24)</p>
<p class="Text">எது ஆழங்காண முடியாததாயும், கரை எனப்படும் எல்லையற்றதாயும், நாசம் என்கிற அழிவற்றதாயும், உலகத்தை மயக்கத்தில் ஆழ்த்துகிற தமோ குணத்திற்கு இடமாகவும், சத்துவ குணத்தின் காரியமான ஒளியாகவும், ரஜோகுணத்தின் காரியமான ஈடுபாடாகவும், ஜீவராசிகளை உலகியல் போகங்களில் மோகரூபமான பரமபுருஷார்த்தத்திற்குக் காரணமாகவும் இருக்குமோ, எது சாங்கிய சாஸ்திர ஞானமுடையவர்களுக்குப் பிரகிருதி (மாயை), புருஷன் (ஜீவன்) விவேகத்தின் உபாயமாக இருப்பதால் நிலைபெறும் இடமாகவும் விளங்குகிறதோ, எது சமம்—தமம் ஆகிய குணங்களைச் சாதிக்கவல்ல யோகிகளுக்கு அவற்றைச் சாதிக்கும் உபாயமாகவும் விளங்குகிறதோ, அந்த சப்த பிரும்மத்தை வணங்குகிறேன். எது விளங்காததாகவும் அழிவற்றதாகவும் அமுதமாகவும் இருக்கிறதோ, அந்தப் பிரவிருத்திப் பிரும்மத்திற்கு வணக்கம். (‘பிரவிருத்தி பிரும்மம்’ என்பது உலகில் உள்ள ஜீவர்களை அவரவர் வினைக்குத் தக்கபடி அறம், பொருள், இன்பம் ஆகியவற்றிற்குக் காரணமான வினைகளைச் செய்யும்படித் தூண்டும் கர்மகாண்ட வடிவான வேதச்சொற்கள்.) (25,26)</p>
<p class="Text">எது தானாகத் தோன்றியதோ, சர்வ பிரபஞ்ச காரணமான பிரதானமாவதோ, அனைத்து ஜீவராசிகளிலேயும் உள்ளொளியான அந்தர்யாமியாகச் சொல்லப்படுவதோ, எது பரமாத்ம சொரூபத்தைக் காட்டுகையில் பரமாத்மாவிற்குக் காரணமாகவும், உபநிடதங்களில் அக்ஷர முதலாகப் பிரதானம் ஈறாகவுள்ள சொற்களாலே பலவிதமாகச் சொல்லப்படுகிறதோ, பிரிவற்றதோ, சுத்தமானதோ, அழிவற்றதோ, பரமாத்ம சொரூபனான பகவான் வாசுதேவரைக் குறிப்பதாக இருப்பதோ, அந்த ஓங்கார ரூபனான பரப்பிரும்மத்தைத் திரும்பத் திரும்ப வணங்குகிறேன். (27,28)</p>
<p class="Text">அகார, உகார, மகார உறுப்புக்களான அக்ஷர வகையாலே மூன்றாகப் பிரிந்திருந்தாலும் அவயவி சொரூபத்திலே பிரிவற்றதாக இருக்கும். அந்தப் பிரணவமான ஓங்காரமானது ஸ்ரீவாசுதேவரேயாகும். அனைத்து ஜீவராசிகளிலும் ஒருவராகவே எழுந்தருளியிருந்தாலும், வேறுபாடு காணும் விஷயங்களான பிரும்மா, ருத்ரன், இந்திரன் முதலிய மூர்த்திகளை அதிஷ்டித்திருக்கையாலே வேறுபாடு காணும் புத்தியுள்ளவர்களுக்கு வெவ்வேறாக எண்ணப்படுகிறார். (29)</p>
<p class="Text">எங்கும் நிறைந்த அவரே ருக்வேத சொரூபராகவும், யஜுர்வேத சொரூபராகவும், சாமவேத சொரூபராகவும், இம்மூன்று வேதசாரமான ஓங்கார வடிவராகவும், புருஷார்த்த வடிவமாகவும் உடல் பெற்ற அனைத்து ஜீவராசிகளுக்கும் அந்தராத்மாவாகவும் விளங்குகிறார். (30)</p>
<p class="Text">அவரே வேத வடிவானவர். அவரே ரிக் முதலிய வேதரூபங்களாகப் பிரிந்தும் காணப்படுகிறார். அவரே தனது வேத வடிவைப் பலப்பல சாகைகளாகப் பிரிக்கிறார். எதிலும் ஒட்டாதவரான அந்த பகவானே அனைத்து வேதசாகைகளையும் எழுதிய வியாச ரூபியாகவும் இருக்கிறார். அனைத்து வேதசாகைகளின் ஞானமும் அந்த அனந்தரான பகவானே. (31)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-4">நான்காவது அத்தியாயம் — ருக் வேத சாகைகளின் விவரம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! படைப்பின் தொடக்கத்தில் ஈசுவரரிடமிருந்து வெளிவந்த வேதமானது ருக், யஜுஸ், சாமம், அதர்வணம் என்கிற நான்கு பாதங்கள் உள்ளதாயும், அநேக ஆயிரம் கிளைகள் உடையதாயும் ஒரு லட்சம் மந்திரங்கள் கொண்டதாகவும் இருந்தது. அதனின்றும் அக்னிஹோத்ரம், தர்சபூர்ணமாசம், சாதுர்மாஸ்யம், பசுபந்தம், ஸோமம் என்கிற ஐந்தும், தேவயக்ஞம், பிதுர்யக்ஞம், பூதயக்ஞம், மனுஷ்யயக்ஞம், பிரும்மயக்ஞம் என்கிற ஐந்து மகாயக்ஞங்களும் ஆக பத்துவிதமான யக்ஞங்களும், திரவ்யம், தேசம், பலம், காலம், ஞானம், கருமம், காரகம், சிரத்தை, அவஸ்தை, ஆகிருதி, நிஷ்டை என்கிற அங்கங்களுடையனவாகவும் தோன்றின. இந்த யாகங்களெல்லாம் அனைத்து விருப்பங்களையும் கொடுக்கும் சக்தி படைத்தன. (1)</p>
<p class="Text">பிறகு இருபத்தெட்டாவது துவாபர யுகத்தில் எனது குமாரரான ‘கிருஷ்ணதுவைபாயனர்’ என்கிற வியாசர் மிகவும் சமர்த்தராக இருந்ததால், நான்கு பாதங்களோடு கூடியிருந்த அந்த ஒரு வேதத்தை நான்காகப் பிரித்தார். (2)</p>
<p class="Text">பரமபுத்திமானான வேதவியாசர் இப்போது எப்படி பிரித்தாரோ, அப்படியேதான் முன் யுகங்களிலும் நானும் மற்ற வேதவியாசர்களும் பிரித்தோம். (நிதர்சனமாக இந்த வியாசர் பிரித்தது போலவே ஸ்ரீமந்நாராயணாம்சம் பொருந்திய மற்ற வியாசர்களும் அவ்வப்போது வேதத்தைப் பிரித்தருளினார்கள்.) ஆகையால் அந்தணரே! அனைத்து சதுர்யுகங்களிலும் இதே சாகைகளின் வேறுபாடுடனேயே வேதம் ஓதப்பட்டது என்றறியவும். (3,4)</p>
<p class="Text">மைத்திரேயரே! இவ்வுலகில் ஸ்ரீவாசுதேவரைத் தவிர, மற்ற எவர்தான் இவ்வளவு பெரிதான ஸ்ரீமகாபாரதத்தை எழுத வல்லவராவார். ஆகவே, கிருஷ்ணதுவைபாயனர் என்றழைக்கப்படுகின்ற இந்த வியாசரை ஸ்ரீமந்நாராயணன் என்றே அறியவும். (5)</p>
<p class="Text">மைத்திரேயரே! துவாபர யுகத்தில் எனது மகனான கிருஷ்ணதுவைபாயனர் எவ்வாறு வேதத்தைப் பிரித்தார்? என்பதைக் கூறுகிறேன், கேள். (6)</p>
<p class="Text">வேதங்களைப் பிரிக்கும்படி நான்முகனான பிரும்மதேவரால் ஆக்ஞாபிக்கப்பட்ட வியாச முனிவர், தாம் பிரித்த வேதசாகைகளை ஓதும் பரம்பரையை நடத்த வல்லவர்களான நான்கு சீடர்களைத் தேர்ந்தெடுத்தார். (7)</p>
<p class="Text">அவர்களில் ரிக் வேதத்திற்கு பைலர் என்கிற முனிவரையும், யஜுர் வேதத்திற்கு வைசம்பாயனரையும், சாம வேதத்திற்கு ஜைமினி என்கிற ரிஷியையும், அதர்வண வேதத்திற்கு ஸுமந்து என்கிற சீடரையும் தேர்ந்தெடுத்தார். இவர்களுக்கு முறையே நான்கு வேதங்களையும் கற்றுத் தந்தார். (8,9)</p>
<p class="Text">இவர்களைத் தவிர சூத ஜாதியில் வந்த மகாபுத்திமானான ரோமஹர்ஷணர் என்பவரை வியாச பகவான் தான் எழுதிய இதிகாச புராணங்களை ஓதுவிக்கச் சீடராக ஏற்றார். (10) </p>
<p class="Text">முதலில் யஜுர்வேதம் ஒன்றாகத்தான் இருந்தது. அவர் அதை நான்காகப் பிரித்தார். அத்வர்யு, உத்காதா, ஹோதா, பிரும்மா எனப்பட்ட (சாதுர்ஹோத்ரம்) நால்வகையான ரித்விக்குகளின் காரியமாக இருப்பதால் யாகத்திற்குக் காரணமாக இருந்த வேதமொன்றையே நான்காகப் பிரித்து, அவைகள் மூலம் வேள்விகளை நடத்தி அருளினார். (11)</p>
<p class="Text">வியாச பகவான் யஜுர்வேதத்தினால் அத்வர்யுவின் செயலையும், ரிக்வேதத்தினால் ஹோதாவின் செயலையும், சாமவேதத்தினால் உத்காதாவின் செயலையும், அதர்வண வேதத்தினால் மன்னர்கட்கு வேண்டிய சாந்திக பௌஷ்டிகமான பிரும்மாவின் செயலையும் செய்யும்படி நியமித்தார். (12)</p>
<p class="Text">அதன்பின் அவர் அகண்டமாக இருந்த வேதத்திலிருந்து ருக்குகளைப் பிரித்தெடுத்து ஒன்றாக்கி ‘ரிக்வேதம்’ எனவும், யஜுசுக்களைப் பிரித்தெடுத்துக் கூட்டி ‘யஜுர்வேதம்’ என்றும், சாமங்களைப் பிரித்தெடுத்துச் சேர்த்து ‘சாமவேதம்’ என்றும் மூன்று வேதங்களைச் செய்தார். (13)</p>
<p class="Text">பின் முக்கியமாக மன்னர்கட்கு வேண்டிய காரியங்களையும், புரோகித கிருத்தியத்தையும் நிறைவேற்ற அதர்வண பாகங்களையெல்லாம் ஒன்றாகச் சேர்த்து ‘அதர்வண வேதம்’ என்பதையும் செய்தருளினார். இவ்வாறு முன்பு ஒன்றாக இருந்த வேதமானது நான்காகப் பிரிந்து பின்பு வேதரூபமான மரங்கள் நிறைந்த காடாயிற்று. (14,15)</p>
<p class="Text">அந்தணரே! முதலில் பைலர் என்கிற மகரிஷி ரிக்வேதம் என்கிற மரத்தை இரண்டு பாகமாகச் செய்து, அவற்றில் ஒன்றை இந்திரபிரமிதி என்பவருக்கும், மற்றொன்றை பாஷ்கலர் என்பவருக்கும் உபதேசித்தார். (16)</p>
<p class="Text">இவ்வாறு பாஷ்கலர் தனக்கு கிடைத்த ரிக் சாகையை நான்கு பாகமாகச் செய்து, போத்யர் முதலிய தனது சீடர்களுக்கு அளித்தார். (17)</p>
<p class="Text">முனிவரே! பாஷ்கலரது சாகையின் நான்கு பிரிவுகளான அந்த சாகைகளை அவரது சீடர்களான போத்யர், அக்னிமாடகர், யாக்ஞவல்க்யர் மற்றும் பராசரர் என்கிற பெயர் கொண்ட மற்றொருவரும் பெற்றுக் கொண்டார்கள். (18)</p>
<p class="Text">மைத்திரேயரே! இந்திரபிரமிதி என்பவர் தாம் ஓதிய ரிக்வேத ஸம்ஹிதையைத் தன் குமாரனான மாண்டுக்யர் என்பவருக்கு உபதேசித்தார். இவ்வாறு சிஷ்யர் அவரது சீடர் என்கிற முறையில் அந்த ரிக்சாகை அவருடைய மகன், சீடன் என்கிற வரிசையில் பிரசாரமடைந்தது. இவ்வாறு சிஷ்ய பரம்பரையில்தான் சாகல்யர் என்கிற வேதமித்ரர் அந்த வேதபாகத்தை ஓதினார். (19,20)</p>
<p class="Text">சாகல்யர் தாம் ஓதின வேத பாகத்தை ஐந்தாகப் பிரித்துத் தன் ஐந்து சீடர்கட்கும் கற்பித்தார். அவரது ஐந்து சீடர்களின் பெயர்களைத் தெரிந்து கொள்ளுங்கள். (21)</p>
<p class="Text">மைத்திரேயரே! அவர்கள் முத்கலர், கோமுகர், வாத்ஸ்யர், சாலீயர், சரீரர் என்பவர்கள். இவர்களனைவரும் பேரறிஞர்கள். (22)</p>
<p class="Text">முனிவரேறே! அவரது மற்றொரு சீடர் சாகபூர்ணர் என்பவர். இவர் தாம் கற்ற இந்திரபிரமிதி ஸம்ஹிதையை மூன்றாகச் செய்து, நான்காவதாக நிருக்தம் என்கிற வேதத்தின் ஓர் அங்கத்தையும் செய்தார். (‘நிருக்தம்’ என்பது வேதத்திலுள்ள சொற்களுக்குச் சந்தர்பத்திற்கு ஏற்றார்போல் பொருள் கூறும் நிகண்டு.) (23)</p>
<p class="Text">அந்த ஸம்ஹிதையை அத்யயனம் செய்யும் அவருடைய சீடர்கள் மகாமுனிவரான கிரௌஞ்சர், வைதாலிகர், பலாகர் மற்றும் நிருக்தத்தை அத்யயனம் செய்த நிருக்தகாரன். இவர்கள் அனைவரும் வேதத்தையும், அதன் அங்கங்களையும் நன்கு படித்தவர்கள். (24)</p>
<p class="Text">இவ்வாறு ரிக்வேதமான மரத்தின் (சாகைகள்) கிளைகளிலிருந்து பிரதி சாகைகளும், அதைத் தொடர்ந்து அனுசாகைகளும் தோன்றின. அந்தணரே! முன்பு கூறப்பட்ட சாகல்யருடன் அதே இந்திரபிரமிதியிடம் படித்த பாஷ்கலர் என்பவர் அந்த இந்திரபிரமிதி சாகையை மேலும் மூன்று ஸம்ஹிதைகளாக்கினார். (25)</p>
<p class="Text">அவர் அந்த மூன்று ஸம்ஹிதைகளையும் தன் சீடர்களான காலாயனி, கார்க்யர், கதாஜவர் என்கிற மூன்று சீடர்களுக்கும் உபதேசித்தார். இவ்வாறு இந்த ஸம்ஹிதையைப் பரப்பியவர்களை ‘பஹ்வ்ருசர்கள்’ என்றழைப்பார்கள். (26)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-5">ஐந்தாவது அத்தியாயம் — சுக்ல யஜுர்வேதம் மற்றும் கிருஷ்ண யஜுர்வேதம் (தைத்திரீய சாகை)</p>
<p class="Text"><span class="char-style-override-7">பராசரர் கூறுகிறார்——</span> மகாமுனிவரான மைத்திரேயரே! வியாச முனிவரது சீடரான வைசம்பாயனர் என்கிற மகரிஷி யஜுர்வேதம் என்கிற மரத்திற்குப் பிரதானமான இருபத்தேழு சாகைகளைச் செய்தார். (அதாவது யஜுர்வேதத்தை 27 சாகைகளாகப் பிரித்தார்.) இவ்வாறு பிரித்த இருபத்தேழு சாகைகளையும் தன் சீடர்கட்குக் கற்பித்தார். சீடர்களும் அதை வரிசையாக முறைப்படி ஓதினர். (1,2)</p>
<p class="Text">அந்தணரே! அந்த வைசம்பாயன மகரிஷிக்குப் பிரும்மராதர் என்பவருடைய திருக்குமாரரான யாக்ஞவல்கியர் என்பவர் முக்கிய சீடராவார். அவர் அனைத்து தர்மங்களையும் நன்கறிந்தவராக, எப்போதும் குருவுக்குப் பணிவிடை செய்து கொண்டிருந்தார். அவ்வாறிருக்கும்போது மகாமேரு பர்வதத்தில் அனைத்து மகரிஷிகளும் ஒன்றுகூடி “தம்முடைய சபைக்கு எந்த ரிஷி இன்று வராமல் போவாரோ, அவருக்கு ஏழு தினங்களுக்குள்ளாக ‘பிரும்மஹத்தி தோஷம்’ ஏற்படக் கடவது” என்று ஒரு சாபம் அளித்திருந்தார்கள். (3,4)</p>
<p class="Text">அந்தணரே! இவ்வாறு முனிவர்கள் எல்லோரும் ஒன்றாகச் சேர்ந்து எந்தவொரு நியமத்தைச் செய்திருந்தார்களோ, அந்த நியமத்தை வைசம்பாயன மகரிஷி ஒருவரே கடந்திருந்தார். (5)</p>
<p class="Text">இதன் பிறகு அவரது காலடிப்பட்டு, அவரது தங்கை மகன் ஒருவன் இறந்து போனான். அப்பொழுது அவர்தம் சீடர்களை நோக்கி, “சீடர்களே! நீங்கள் அனைவரும் ஒன்றுசேர்ந்து எவ்வித யோசனையும் இன்றி, என் பிரும்மஹத்தி தோஷம் நீங்குவதற்கான விரதத்தைச் செய்வீர்களாக” என்று கட்டளையிட்டார். (6,7)</p>
<p class="Text">அப்பொழுது யாக்ஞவல்கியர் தன் குருவை நோக்கி, “ஆசார்யரே! இவ்வந்தணச் சிறுவர்கள் அனைவரும் அற்பமான தேஜஸ் (குறைவான மந்திர சக்தி) உள்ளவர்கள். இவர்களுக்குக் கஷ்டத்தை ஏன் தரவேண்டும்? நான் ஒருவனே இந்த விரதத்தை அனுஷ்டிக்கிறேனே?” என்று கூறினார். (8)</p>
<p class="Text">இதைக் கேட்ட குருவான வைசம்பாயன மகரிஷி மிகுந்த கோபமடைந்து யாக்ஞவல்கியரை நோக்கி, “அடே! அந்தணர்களை அவமானம் செய்தவனே! நீ என்னிடம் கற்ற வித்யைகள் அனைத்தையும் என்னிடமே தந்துவிடு. (9)</p>
<p class="Text">நீ இந்த உத்தமமான அந்தணர்கள் அனைவரையும் மந்திர சித்தியற்றவர்கள் என்று கூறினாய். எனது கட்டளையை மீறிய இப்படிப்பட்ட சீடனால் எனக்கு என்ன பிரயோஜனம்? ஆதலால் என்னிடம் ஓதின வேதம் அனைத்தையும் என்னிடமே தந்துவிடு” என்று கூறினார். இதைக் கேட்ட யாக்ஞவல்கியர், “ஆசார்யரே! தங்களிடம் கொண்ட பக்தியினால் இப்படிக் கூறினேனே தவிர வேறில்லை. அப்படியிருக்கக் கோபித்துக் கொள்கிற தங்களாலேயும் எனக்கு ஆகவேண்டியது ஒன்றுமில்லை. தங்களிடம் ஓதின வேதமும் எனக்கு வேண்டாம்” என்று பதிலிறுத்தார். (10)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய யாக்ஞவல்கிய முனிவர் ரத்தம் நிறைந்த வடிவமாகக் காணப்பட்ட யஜுர்வேதத்தைக் கக்கினார். “இதோ தங்களிடம் கற்ற வேதம், எடுத்துக் கொள்ளுங்கள்” என்று கூறிவிட்டுத் தம் விருப்பப்படி வெளியேறினார். (11)</p>
<p class="Text para-style-override-7">அந்தணரே! இதன்பின் யாக்ஞவல்கியர் கக்கிய யஜுர்வேதத்தை மற்றுமுள்ள அந்தணர்கள் இம்மாதிரி கக்கியதை நேராக உண்பது தகாது என்று நினைத்து ‘தித்திரி’ என்கிற பறவைகளாக ஆகி அந்த வேதங்களை உண்டார்கள். ஆதலால், அவர்களுக்கு ‘தைத்திரீயர்கள்’ என்று பெயர் உண்டாயிற்று. (12)</p>
<p class="Foot-Note">(<span class="char-style-override-7">குறிப்பு:—</span> தித்திரி என்றால் தீப்பறவை. இவைகள் வடிவமாக யாக்ஞவல்கியரால் கக்கப்பட்ட யஜுர்வேதத்தைப் புசித்துத் திரும்பவும் ரிஷிகள் வடிவமாக வெளியிட்டபோதிலும், அவ்வேதபாகம் எச்சிலானபடியால் ‘கிருஷ்ணயஜுஸ்’ எனப் பெயர் பெற்றது. இது உச்சிஷ்ட வேதம் எனவும், கிருஷ்ணயஜுர் வேதம் எனவும் கூறுவர்.)</p>
<p class="Text">முனிவரே! எந்த அந்தணர்கள் குருவின் கட்டளைப்படி பிரும்மஹத்தி தோஷம் நிவர்த்தியாகும் விரதத்தை அனுஷ்டித்தார்களோ, அவர்கள் அனைவரும் விரதத்தை அனுஷ்டித்து (யஜுஸ் சாகையை அத்யயனம் செய்தவர்கள்) வேள்வியில் அத்வர்யு என்பவன் செய்யும் செயலைச் செய்தமையால் அவர்களை ‘சரகாத்வர்யுக்கள்’ என்றழைத்தனர். (13)</p>
<p class="Text">அதன்பின்பு அந்த யாக்ஞவல்கியரும் யஜுர்வேதத்தைத் திரும்ப அடைய விரும்பி மனதை அடக்கிப் பிராணாயாமம் செய்து சூரியனை வணங்கித் துதிக்கலானார். (14)</p>
<p class="Text"><span class="char-style-override-7">யாக்ஞவல்கியர் துதிக்கிறார்——</span> “அளவிட முடியாத ஒளியுடையவராகவும், முக்தி பெற வழியாகவும், மூன்று வேதங்களின் ஒளியுள்ளவராகவும், ருக்—யஜுஸ்—சாம வேதங்களின் வடிவாகவும் இருக்கும் சூரியதேவருக்கு வணக்கம்! (15)</p>
<p class="Text">வெய்யிலுக்கும் மழைக்கும் காரணமானபடியால் அக்னி—சந்திரன் ரூபமுடையவராகவும், ஆதலால் உலகிற்குக் காரணமாகவும், ஒளியைத் தருபவராகவும், அம்ருதஹேதுவான சுழுமுனை என்கிற உயர்ந்த தேஜசைத் தன் பக்கம் தாங்கி நிற்பவராகவும் உள்ள அந்த பகவான் சூரியமூர்த்தியை வணங்குகிறேன்! (16)</p>
<p class="Text">கலை, காஷ்டை, நிமிஷம் முதலான காலங்களை அறிவிக்கும் சொரூபமுடையவராக, தியானிக்கத்தக்கவராக, பிரணவ சொரூபியாக, பிரபஞ்ச ரூபியாக, விஷ்ணுமயமாக இருக்கும் அந்த சூரியதேவரை வணங்குகிறேன்! (17)</p>
<p class="Text">தனது கிரணங்களினால் சந்திரனைத் திறலுள்ளவராகச் செய்கிறவரும், அமுதசொரூபியாக தேவர்களையும், ஸ்வதா என்கிற அமுதத்தினால் பித்ருக்களையும் திருப்தியடையும்படிச் செய்கிறவருமான, அந்த திருப்தி வடிவமான சூரியனை வணங்குகிறேன்! (18)</p>
<p class="Text">பனி, நீர், வெப்பம் ஆகியவற்றைச் செய்கிறவரும் (அதாவது குளிர், மழை, வெயில் முதலிய ருதுக்களுக்குக் காரணமானவரும்), உலகைப் போஷித்துக் காப்பாற்றுபவரும், முக்காலங்களின் வடிவாயும், விதாதாகவும் விளங்குகிற சூரிய பகவானை வணங்குகிறேன்! இவ்வுலகின் இருளை நீக்குகிறவரும், அந்த சத்துவமே வடிவானவருமான சூரியனை நமஸ்கரிக்கிறேன்! (19,20)</p>
<p class="Text">எவர் உதயமாகாவிட்டால் மனிதர்கள் நல்ல கர்மங்களைச் செய்ய தகுதி பெறமாட்டார்களோ, தண்ணீரும் தூய்மைப்படுத்தத் தகுதி பெறாதோ, அந்த பகவானான சூரியனை வணங்குகிறேன்! எவருடைய கிரணங்கள் படுவதால் உலகத்தார்கள் தம் தம் கருமங்களைச் செய்யத் தகுதி பெறுகிறார்களோ, அவ்வாறு தூய்மைப்படுத்தக் காரணமான தூய வடிவினரான சூரிய பகவானை வணங்குகிறேன்! (21,22)</p>
<p class="Text">பகவானான சவிதாவாகவும், சூரியனாகவும், பாஸ்கரன் என்கிற பெயர் கொண்டவராகவும் உள்ள விவஸ்வானான அந்த சூரியனுக்கு நமஸ்காரம்! தேவதைகள் முதலிய அனைத்து ஜீவன்களுக்கும் ஆதியாக விளங்கும் அந்த ஆதித்யதேவனைத் திரும்பத் திரும்ப நமஸ்கரிக்கிறேன்! (23)</p>
<p class="Text">எந்த இறைவரது ரதம் தங்க நிறமாகவும், ரமணீயமான தேஜோமயமாக விளங்குகிறதோ, ஞானரூபங்களான கொடிகள் பறக்கின்றதோ, என்றும் அழியாத வேதவடிவான குதிரைகள் இழுத்துச் செல்கின்றதோ, உலகங்களுக்கெல்லாம் கண்களாக விளங்கும் அந்த பகவானைத் தொழுகின்றேன்!” (24)</p>
<p class="Text"><span class="char-style-override-7">பராசரர் கூறுகிறார்——</span> இவர் இவ்வாறு துதித்தபொழுது சூரியபகவான் ஒரு குதிரை வடிவாக நேரில் தோன்றி, “முனிவரே! நீர் வேண்டிய வரத்தைக் கேளுங்கள்” என்றருளிச் செய்தார். (25)</p>
<p class="Text">அப்பொழுது யாக்ஞவல்கியர் சூரியபகவானை வணங்கி, “என் குருவான வைசம்பாயன மகரிஷிக்கும் தெரியாத யஜுர் வேதங்களை எனக்கு உபதேசித்தருள வேண்டுகிறேன்” என்று வேண்டினார். (26)</p>
<p class="Text">இவ்வாறு அவர் பிரார்த்திக்கவே, சூரிய பகவான் வியாசரால் உபதேசிக்கப்படாமையால் வைசம்பாயனருக்கும் தெரியாதவைகளான ‘அயாதயாமங்கள்’ என்கிற யஜுர்வேத பாகங்களை உபதேசித்தார். (அயாதயாமம் = யாதயாமம் என்றால் ஒரு ஜாமம் சென்ற பழையது. ஒரு ஜாமம் என்பது மூன்றேமுக்கால் நாழிகை கொண்டது. அயாதயாமமாவது அவ்வாறில்லாமல் புதிது. ஏற்கனவே அவதரிக்காமல் யாக்ஞவல்கியர் வழியாகப் புதிதாக அவதரித்தது. வசிஷ்டர், ஸ்ரீராமன், ஸ்ரீகிருஷ்ணன் முதலியவர்களனைவரும் ‘சுக்லயஜுர்வேதம்’ ஓதுபவர்களே.) (27)</p>
<p class="Text">அந்தணரே! சூரியன் குதிரை வடிவமாக அந்த யஜுர்வேதங்களை உபதேசித்ததனால் அந்த யஜுர்வேத சாகைகளை அத்யயனம் செய்தவர்களை ‘வாஜிகள்’ அல்லது ‘வாஜஸனேயர்’ என்றழைப்பர். (28)</p>
<p class="Text">சான்றோரே! இவ்வாறு தாம் பெற்ற (சுக்ல) யஜுர்வேதத்தை யாக்ஞவல்கியர் ‘காணவ சாகை’ முதலான பதினைந்து சாகைகளாகப் பிரித்தார். இவ்வாறு தான் யஜுர்வேதத்தின் பிரிவுகள் ஏற்பட்டன. (29)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-6">ஆறாவது அத்தியாயம் — சாமவேதத்தின் கிளைகளும், பதினெட்டு புராணங்களும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! வியாசருடைய சீடரான ஜைமினி மகரிஷி எந்த விகிதத்தில் சாமவேதத்தின் சாகைகளைப் பிரித்தாரோ, அவற்றைக் கூறுகிறேன், கேளுங்கள். (1)</p>
<p class="Text">ஜைமினி மகரிஷியின் புதல்வன் சுமந்து என்பவர். அவரது மகன் சுகர்மா என்பவர். ஜைமினியின் மகனும் பேரனுமாகிய இவர்கள் இருவரும் சாமவேதத்தின் ஒவ்வொரு சாகைகளை அத்யயனம் செய்தார்கள். (2)</p>
<p class="Text">பின்னர், சுமந்து மகரிஷியின் புதல்வரான சுகர்மா தான் கற்ற சாமவேத ஸம்ஹிதையை ஓராயிரம் சாகைகளாக (கிளைகளாக)ப் பிரித்தார். அந்தணரே! அவற்றை அவரது சீடர்களான கௌசல்ய ஹிரண்யநாபர் என்பவரும், பௌஷ்பிஞ்ஜி என்கிற சீடரும் அத்யயனம் செய்தார்கள். அவர்கள் இருவரும் பெரும் விரதம் அனுஷ்டித்தவர்கள். ஹிரண்யநாபருக்கு வடதிசையில் ஐந்நூறு பேர்கள் சாமசாகைகளை ஓதும் சீடரானார்கள். இவர்களை ‘வடதிசை சாமகர்கள்’ என்றழைப்பர். (3,4)</p>
<p class="Text">இதேபோல் ஹிரண்யநாபரிடமிருந்து ஐந்நூறு சாமசாகைகளை அத்யயனம் செய்தவர்கள் கீழ்திசையில் இருந்ததனால், இவர்களை ‘கீழ்திசை சாமகர்கள்’ என்று அழைத்தார்கள். (5)</p>
<p class="Text">பௌஷ்பிஞ்ஜியினுடைய சீடர்கள் லோகாக்ஷி, நௌதமி, கக்ஷீவான் மற்றும் லாங்கலி என்பவர்கள். அவர்களது சீடர்கள் தாம் ஓதிய சாகைகளை பல சாகைகளாகப் பிரித்து, அதைப் பெரிதாக்கினார்கள். (6)</p>
<p class="Text">ஹிரண்யநாபருடைய மாணவர்களில் ஒருவரான கிருதி என்பவர் இருபத்து நான்கு ஸம்ஹிதைகளைத் தம் மாணாக்கர்களுக்கு ஓதுவித்தார். (7)</p>
<p class="Text">பின்பு அவர்களும் இந்த சாமவேதத்தைச் சாகைகளாகப் பிரித்து நன்கு பரப்பினார்கள். இனி நான் அதர்வண வேதத்தின் ஸம்ஹிதைகளின் விரிவைக் கூறுகிறேன். (8)</p>
<p class="Text">வியாச பகவானிடம் அதர்வண வேதத்தைக் கற்ற மிக்க தேஜஸ் படைத்த சுமந்து என்கிற முனிவர், முதலில் தனது சீடரான கபந்தர் என்பவருக்கு ஓதுவித்தார். பின் கபந்தரும் தான் கற்ற அதர்வண வேதத்தை இரு பாகமாக ஆக்கித் தனது சீடர்களான தேவதர்சர், பத்யர் என்கிற இருவருக்கும் ஓதுவித்தார். (9)</p>
<p class="Text">அந்தணரே! அந்த தேவதர்சருக்கு மேதஸ், பிரும்மபலி, சௌல்காயனி, பிப்பலர் என்கிற நான்கு சீடர்கள் இருந்தனர். இந்நால்வரும் தேவதர்சர் செய்த நான்கு ஸம்ஹிதைகளையும் கற்றனர். அந்தணரே! பத்யருக்கும் ஜாபாலி, குமுதாதி, சௌனகர் என்கிற மூன்று சீடர்கள் இருந்தனர். அவர்கள் மூவரும் தங்கள் குரு ‘பத்யர்’ பிரித்த மூன்று ஸம்ஹிதைகளையும் பல ஸம்ஹிதைகளாகச் செய்தனர். (10,11)</p>
<p class="Text">சௌனக மகரிஷியும் தான் கற்ற ஸம்ஹிதையை இரண்டு பாகமாகச் செய்து ஒன்றை ‘பப்ரு’ என்பவருக்கும், மற்றொன்றை ‘சைந்தவர்’ என்கிற சீடருக்குமாக அளித்தார். (12)</p>
<p class="Text">சைந்தவருடைய சீடரான முஞ்சிகேசர் என்பவர் தாம் பெற்ற ஸம்ஹிதா பாகத்தை முதலில் இரண்டாகவும், அதன்பின் மூன்றாகவும் ஆக மொத்தமாக ஐந்து பாகங்களாக்கினார். அந்த ஐந்து பாகங்கள் நட்சத்திர கல்பம், வேதகல்பம், ஸம்ஹிதா கல்பம், ஆங்கீரஸ கல்பம், சாந்திகல்பம் என்பனவாகும். இந்த ஐந்து கல்பங்களும் அதர்வணவேத ஸம்ஹிதைகளில் மிகவும் உயர்ந்தனவாகும். (நட்சத்திர கல்பமென்பது நட்சத்திரங்களின் லக்ஷணங்கள், குணங்கள் ஆகியவற்றை வருணிப்பது. வேதகல்பம் பிரும்மத்வம் முதலான புரோகித காரியங்களைத் தெரிவிப்பது. ஸம்ஹிதா கல்பம் என்பது மந்திரங்களைப் பற்றியது. ஆங்கீரஸ கல்பமாவது ஸ்தம்பனம், மோகனம், மாரணம் முதலிய அபிசாரங்களைக் காட்டுவது. சாந்திகல்பம் யானை, குதிரை முதலியன பற்றிய பதினெட்டு சாந்திகளை விதிப்பது.) (13,14)</p>
<p class="Text para-style-override-7">அதன்பின் புராணங்களின் பொருளை நன்கறிந்த வியாச முனிவர் ஆக்யானம், உபாக்யானம், கதை, கல்பசுத்தி முதலியவற்றோடு புராணம் என்கிற ஸம்ஹிதையைச் செய்தார். (15)</p>
<p class="Foot-Note">(<span class="char-style-override-7">குறிப்பு:—</span> ‘புராணம்’ என்பது வேதமார்க்கத்திலுள்ள நான்கு வருணத்தவர்களையும் விதிக்கவும் விலக்கவும் கூடிய கட்டளைகள் நிறைந்த சாஸ்திரங்களுக்கெல்லாம் முதன்மையானது. அது கிருதயுகத்தில் பிரும்மாவினால் நூறு கோடி சுலோகங்களால் ஆக்கப்பட்டுப் பிராம்மம் என்கிற பெயருடையதாய் ஒன்றாகவே இருந்தது. பின்பு திரேதாயுகத்தில் அதை ரிஷிகள் நூற்றுப் பதினெட்டு ஸம்ஹிதைகளோடு கூடிய பதினெட்டுப் பிரிவுள்ளதாக, ஒரு கோடி சுலோகங்களாகச் சுருக்கித் தந்தனர். அதன்பின் துவாபர யுகத்தில் வேதவியாசர் அந்த புராணங்களின் கருத்துக்கள் அனைத்தையும் திரட்டி, நான்கு லட்சம் சுலோகங்களாக மகாபாரதம் முதலிய ஆக்யானங்களையும், ருபு, நிதாகர் முதலியவர்களது சரித்திரங்கள் அடங்கிய உபாக்கியானங்களையும், பிருதுவீ கீதை, பித்ருகீதை முதலிய சாகைகளையும், வராக கல்பம் முதலிய கல்ப நிர்ணயங்களையும், சிருஷ்டி, மன்வந்தராதிகளையும், வம்ச—வம்சானு சரித்திரங்களையும் நன்கு விளங்குமாறு பதினெட்டு புராணங்களாகச் செய்தார்.)</p>
<p class="Text">கதைகளைச் சொல்லும் சூதர் என்கிற வம்சத்தில் உதித்த ரோமஹர்ஷணர் என்பவர் வியாசருடைய சீடர்களில் முக்கியமானவர். பேரறிவாளரான வியாச முனிவர் புராண ஸம்ஹிதைகளை அவருக்குச் சொல்லிக் கொடுத்தார். (16)</p>
<p class="Text">அந்த ரோமஹர்ஷணருக்கு சுமதி, அக்னிவர்சஸ், மித்ராயு, சாம்சபாயனர், அக்ருதவ்ரணர், ஸாவர்ணி என ஆறு சீடர்கள். (17)</p>
<p class="Text">காசியப கோத்திரத்தில் உதித்த அக்ருதவ்ரணர், ஸாவர்ணி, சாம்சபாயனர் ஆகிய மூவரும் ஸம்ஹிதையைச் செய்தவர்கள். இவர்களது ஸம்ஹிதைகளுக்கு ஆதாரமானது ரோமஹர்ஷணர் செய்த மூல ஸம்ஹிதையே. முனிவரே! இந்நான்கு ஸம்ஹிதைகளையும் ஆதாரமாகக் கொண்டுதான் நான் இந்த விஷ்ணுபுராணத்தைச் செய்தேன். (18,19)</p>
<p class="Text">புராணமறிந்த சான்றோர்கள் மொத்தமாகப் பதினென்புராணங்கள் உள்ளன என்கின்றனர். இவைகளுள் மிகவும் பழைமையானது பிரும்மபுராணமாகும். (20)</p>
<p class="Text">முதல் புராணம் பிராம்மம் என்பது. மற்ற புராணங்கள் வரிசையாக பாத்மம், வைஷ்ணவம், சைவம், பாகவதம், நாரதீயம், மார்க்கண்டேயம், ஆக்னேயம், பவிஷ்யத், பிரும்மவைவர்த்தம், லிங்கம், வாராஹம், ஸ்காந்தம், வாமனம், கூர்மம், மாத்ஸ்யம், காருடம், பிரும்மாண்டம் என்பன. மகாமுனிவரே! இவைகளே பதினெட்டு மகாபுராணங்களாம்! (21—24)</p>
<p class="Text">இவற்றைத் தவிர முனிவர்கள் இன்னும் அநேக உபபுராணங்கள் உள்ளதாகக் கூறுகின்றனர். இவையனைத்திலும் உலகின் படைப்பு, பிரளயம், தேவர்கள் முதலியவர்களது வம்சம், மன்வந்தரங்கள் மற்றும் வெவ்வேறு அரச வம்சங்களின் சரித்திரங்கள் ஆகியன வருணிக்கப்படுகின்றன. (25)</p>
<p class="Text">மைத்திரேயரே! இப்பொழுது நான் உங்களுக்குச் சொல்லிக் கொண்டிருக்கும் புராணம் பாத்ம புராணத்திற்கு அடுத்தபடியான வைஷ்ணவம் என்கிற விஷ்ணுபுராணமாகும்! (26)</p>
<p class="Text">சாதுக்களில் உயர்ந்தவரே! இதில் படைப்பு (ஸர்க்கம்), பிரதிஸர்க்கம், வம்சம், மன்வந்தரம் முதலியன பற்றி வர்ணிப்பதோடு, ஸ்ரீவிஷ்ணு பகவானே அனைத்திற்கும் மூலகாரணம் என்பதும் வர்ணிக்கப்படுகிறது! (27)</p>
<p class="Text">ஆன்ம கோடிகள் அறியவேண்டிய அனைத்து தர்மங்களையும் கூறுகின்ற சாஸ்திரங்கள் பதினான்கு என்பர். ருக் முதலான வேதங்கள் நான்கு; சிக்ஷை, வியாகரணம், சந்தஸ், நிருக்தம், சோதிடம், கல்பம் என்கிற ஆறு வேதாங்கங்கள்; மீமாம்சை, நியாயம், இதிகாச புராணங்கள், மனு முதலிய ரிஷிகள் எழுதிய ஸ்ம்ருதிகளான தர்மசாஸ்திரங்கள் என்கிற நான்கு. ஆக, இப்பதினான்கும் சேர்ந்து பதினான்கு வித்யாஸ்தானங்கள். (28)</p>
<p class="Text">இவை தவிர ஆயுர்வேதம் என்கிற வைத்திய சாஸ்திரமும், தனுர்வேதம் என்கிற ஆயுத சாஸ்திரமும், காந்தர்வ வேதம் என்கிற சங்கீத சாஸ்திரமும், அர்த்தசாஸ்திரம் என்கிற ராஜநீதி சாஸ்திரமும் உபவித்தைகள் எனப்படும். இவை நான்கும் சேர்ந்து மொத்தம் பதினெட்டு வித்யைகள். இந்த சாஸ்திரங்களை உண்டாக்கியவர்கள் பிரும்மரிஷிகள், தேவரிஷிகள், ராஜரிஷிகள் என்கிற மூன்று வகுப்புள்ள ரிஷிகளே ஆகும். (29,30)</p>
<p class="Text">மைத்திரேயரே! இவ்வாறு நான் உங்களுக்கு வேதங்கள், வேதங்களின் பிரிவுகள், சாகைகள், அதனது பிரிவுகள், அவற்றைச் செய்த கர்த்தாக்கள், சாகைகள் பிரியக் காரணம் ஆகியனவற்றைப் பற்றிக் கூறினேன். இவ்வாறே அனைத்து மன்வந்தரங்களிலேயும் சாகைகளின் பிரிவு ஒரே மாதிரிதான். ஆதியிலே பிரும்மாவினால் அறியப்பட்டு வெளிப்போந்த வேதமானது நித்யமானது, அழிவற்றது. ஆதலின் இச்சாகைகளெல்லாம் அவற்றின் விகல்பமே. (31,32)</p>
<p class="Text">மைத்திரேயரே! நீங்கள் வினவியவாறு வேதசம்பந்தம் அனைத்தையும் உங்களுக்குக் கூறினேன். மேலும் என்ன கேட்க வேண்டுமோ, அதைக் கேளுங்கள். (33)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-7">ஏழாவது அத்தியாயம் — யமகீதை</p>
<p class="Text"><span class="char-style-override-7">மைத்திரேயர் கேட்கிறார்——</span> குருநாதரே! நான் என்ன கேட்டேனோ, அவற்றிற்கான விடைகளை இதுவரை அப்படியே கூறினீர்கள். இப்பொழுது இன்னும் ஒரு கேள்வி இருக்கிறது. அதைக் கேட்க விரும்புகிறேன். தாங்கள்தான் தயவு செய்து அதற்கான விடையைக் கூறவேண்டும். (1)</p>
<p class="Text">முனிவரே! இந்தப் பிரும்மாண்டத்திலுள்ள ஏழு தீவுகள், ஏழு பாதாள உலகங்கள், ஏழு மேல் உலகங்கள் ஆகிய அனைத்து இடங்களிலும் கண்களுக்குப் புலப்படும்படியான ஸ்தூலம், கண்களுக்குப் புலப்படாத சூட்சுமம், மிகவும் நுண்ணியதாக இருக்கும் சூட்சுமதரம், நுண்ணியதற்கும் நுண்ணியதான சூட்சுமதமம் மற்றும் பெரியது (ஸ்தூலம்), பெரியதற்கும் பெரியதான ஸ்தூலதரம் ஆகியவைகளான ஜீவராசிகள் நிறைந்திருக்கின்றன. (2,3)</p>
<p class="Text">முனிவரே! இத்தனை பெரிய பிரும்மாண்டத்தில் ஓரங்குலத்தில் எட்டில் ஒரு பங்கு இடமானாலும், அதிலும் முற்பிறவியின் கருமவினையினால் தளைக்கப்படாத ஜீவர்கள் இல்லாத இடமில்லையே? ஆனால், பகவானே! இந்த ஜீவராசிகள் அனைத்தும் கர்மத்தளைகளினாலே இங்கு இறந்து ஆயுளின் முடிவில் யமனுக்கு வசப்படுகிறார்கள். அவரது கட்டளைக்கேற்ப நரகம் முதலிய பலவிதமான யாதனைகளை (தண்டனைகளை) அனுபவிக்கிறார்கள். (4,5)</p>
<p class="Text">அதன்பின் நரகத்திலுள்ள தண்டனைகள் மூலம் பாவங்களை அனுபவித்தபின் தேவர்கள், மனிதர்கள் முதலிய பிறவிகளில் பிறந்திறந்து சுற்றிக் கொண்டே இருக்கிறார்களே, இப்படி பிறந்திறந்து சுற்றிக் கொண்டே இருப்பதென்பது அனைத்து சாஸ்திரங்களிலும் நிச்சயமாகக் கூறப்பட்டுள்ளது. (6)</p>
<p class="Text">இவ்வாறான இந்த உலகியலிலே ஜீவராசிகள் எவ்வாறான காரியங்கள் செய்தால் அவர்கள் யமனுக்கு வசமாகாமல் இருப்பார்கள். இதைத்தான் நான் தங்களிடமிருந்து அறிந்துகொள்ள விரும்புகிறேன். (7)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! இதே கேள்வியைத்தான் பீஷ்ம பிதாமகரிடம் மகாத்மாவான நகுலன் கேட்டான். அவனது கேள்விக்கு பீஷ்மர் அளித்த அதே பதிலை நான் தங்களுக்கு இப்போது கூறுகிறேன், கேளுங்கள். (8)</p>
<p class="Text"><span class="char-style-override-7">பீஷ்மர் கூறுகிறார்——</span> குழந்தாய்! முன்பொரு சமயம் கலிங்கதேசத்தில் வசிக்கும் எனது நண்பரான ஓர் அந்தணர் என்னிடம் வந்து வினவினார். நான் அவரிடம் வினவியவைகளில் ‘எது எது எப்படி எப்படி ஆகுமென்று சொல்வார்களோ, அதெல்லாம் அப்படி அப்படியே ஆகும்’ என்று கூறினார். குழந்தாய்! அறிஞரான அவர் ‘எந்தெந்த விஷயங்களை எவ்வாறெல்லாம் ஆகும்’ என்று சொன்னாரோ, அவையனைத்தும் அவ்வாறே ஆயிற்று. (9,10)</p>
<p class="Text">இவ்வாறு அவர்மீது நம்பிக்கை ஏற்பட்ட பிறகு நான் மேலும் சிற்சில கேள்விகளைக் கேட்டேன். அதற்கு அவர் கூறிய பதில்கள் அனைத்தும் ‘அவ்வாறே நடந்தது’ என்பதனை நான் கண்கூடாகக் கண்டேன். (11)</p>
<p class="Text">நீ என்னிடம் கேட்ட இந்த விஷயத்தைப் பற்றி, ஒரு நாள் நான் அந்த கலிங்கதேச அந்தணரிடம் கேட்டேன். அப்பொழுது அவர் அதே முனிவரின் சொல்லை ஞாபகப்படுத்திக் கொண்டு யமதர்மராஜனுக்கும் அவருடைய தூதர்கட்கும் இடையில் நடந்த ஒரு ரகசியமான உரையாடலை எனக்குக் கூறினார். அதையே நான் இப்பொழுது உனக்குக் கூறுகிறேன். (12,13)</p>
<p class="Text"><span class="char-style-override-7">கலிங்கதேச அந்தணர் கூறுகிறார்——</span> ஒரு சமயம், பாசக்கயிற்றைக் கையிலெடுத்துக் கொண்டு ஜீவராசிகளைக் கொண்டு வருவதற்காகப் புறப்பட்ட தன் படனை யமதர்மராஜன் தன்னருகில் அழைத்து, அவனது செவிகளில் மட்டும் கேட்கும்படியாக “ஓ படனே! நீ உன் தொழிலை நடத்தி வருகையில் ஸ்ரீமதுசூதனனைத் தஞ்சமடைந்தவர்களைத் தொடாதே, விட்டுவிடு. நான் மற்றவர்களுக்குத் தலைவனே தவிர, ஸ்ரீவிஷ்ணு பக்தர்களான வைஷ்ணவர்களுக்கல்ல. (14)</p>
<p class="Text">தேவர்களால் கொண்டாடப்படும் பிரும்மதேவர், எனக்கு ‘யமன்’ என்ற பெயர் கொடுத்து உலகத்தோர்களின் பாவபுண்ணியங்களை அளவிட்டு நடத்தும்படிக் கட்டளையிட்டிருக்கிறார். நான் எனது தலைவரான ஸ்ரீஹரியினுடைய வசத்தில் இருப்பவன், சுதந்திரமற்றவன். பகவான் ஸ்ரீவிஷ்ணுவே என்னையும் நடத்திச் செல்பவர். (15)</p>
<p class="Text para-style-override-7">தங்கம் என்பதில் வேறுபாடில்லை. அது ஒன்றேதான். ஆயினும் கடகம் (கைவளை), முகுடம் (கிரீடம்), கர்ணிகை (குண்டலம்) முதலிய வேறுபாடுகளினால் ஒன்றேயான தங்கமும் வேறுபாடு கொண்டதாகக் காண்கிறது. அதேபோலத்தான் ஒருவரே ஆன ஸ்ரீஹரி தேவர், மனிதர், விலங்கு முதலிய பலவித கற்பனைகளால் பலவிதமாகக் குறிக்கப்படுகிறார். (16)</p>
<p class="Foot-Note">(<span class="char-style-override-7">குறிப்பு:—</span> கடகம் முதலிய ஆபரணங்களனைத்தும் வடிவத்தால் வேறுபாடாக இருப்பினும் பொன்னாலே ஆக்கப்பட்டிருப்பதனால் அந்த வேறுபாடுகளை நீக்கிக் கண்டால் ‘பொன்’ ஒன்றே மீதமாகும். அப்பொழுது ‘பொன்’ என்கிற ஒரு காரணவஸ்துவினின்றும் மற்ற நகைகளும் தன்மையினால் மட்டும் வேறுபட்டு, அவ்வுருவத்தன்மையினால் ஒவ்வொரு பெயருடையதாயிற்று. இங்கு தேவர்கள், மனிதர்கள், விலங்குகள் என்று அந்தந்த பிறவிக்குரிய தன்மைகள் வெவ்வேறாயினும் அனைத்தும் ஐம்பெரும் பூதங்களின் மயமாகும். ஆக பஞ்சபூதம் ஒன்றே காரணமாகவும், தேவர் முதலிய காரியமாகவும் முடிந்தன. இவ்வாறு உருவத்திற்கு மூலகாரணம் ஐம்பெரும் பூதங்கட்கும் விதையான பிரகிருதியாக இருக்க ஸ்ரீஹரியே காரணம் என்று கூறுவதெப்படி என்றால் அப்பிரகிருதி என்பதும் பிரும்மமான ஸ்ரீஹரியின் சரீரமானது பற்றியே.)</p>
<p class="Text">காற்றினால் கிளப்பப்பட்ட பூமியின் துகள்கள் அக்காற்று அடங்கின பின்பு மறுபடியும் பூமியிலேயே லயித்துப் போவது போல, பகவானது சங்கல்பத்தினால் உண்டான குணங்களின் தாரதம்யத்தினாலே (வித்தியாசத்தினாலே) தோன்றிய தேவர், மனிதர் முதலிய அனைத்தும் அந்த குணதாரதம்யம் அடங்கினபோது (அதாவது அவற்றின் முடிவு வந்தபோது) அந்த பரமாத்மாவினிடமே லயத்தை அடைகின்றனர். (17)</p>
<p class="Text">அனைத்து தேவர்களாலும் கொண்டாடப்படுகின்ற திருவடித்தாமரைகளுடைய அந்த ஸ்ரீஹரியை எவனொருவன் காரணமின்றிப் பயன் நோக்காது பரமார்த்த புத்தியினால் வழிபடுகிறானோ, அவனது அனைத்துப் பாவங்களும் தீயினில் தூசாகிறது. அவ்வாறு சகல பாவத்தளைகளும் நீங்கப் பெற்றுள்ள அம்மனிதனைக் கண்டால், நெய் ஆகுதி செய்யப் பெற்றுக் கொழுந்துவிட்டெரியும் தீயைக் கண்டாற்போல், அவர்களை விட்டு தூரத்தில் ஓடிப் போக வேண்டும்.” இவ்வாறு யமராஜனது சொல்லைக் கேட்ட அச்சேவகன் கையில் பாசத்தை ஏந்தியவனாகத் தங்கள் யஜமானனான யமனை நோக்கி, “பிரபுவே! அந்த ஸ்ரீஹரியின் பக்தன் இன்னான் என்று அறியேன். ஆகவே, அந்த மகாபுருஷனுடைய இலக்கணங்களைத் தெளிவுறத் தெரிவிக்க வேண்டும்” என்று கேட்டான். (18,19)</p>
<p class="Text"><span class="char-style-override-7">யமதர்மராஜன் கூறுகிறார்——</span> “எவன் தனது வருணம், ஆசிரமம் இவற்றின் தர்மம் ஆகியனவற்றை பகவானது கட்டளைகள், அதனின்றும் தவறி நடக்கக் கூடாது என்கிற கொள்கை கொண்டவனாகத் தன்னுடைய நண்பனிடமும், பகைவனிடம் ஓரஞ்சாராது சமபுத்தி கொண்டவனாக, பிறர் பொருளைப் பலாத்காரமாகப் பிடுங்கிக் கொள்ளாதவனாக, எந்தவொரு ஜீவராசியையும் துன்பப்படுத்தாதவனாக இருப்பானோ, மிகவும் தூயதான இதயமுள்ள அவனை பகவான் ஸ்ரீவிஷ்ணுவின் பக்தன் என்றறிந்து கொள். (20)</p>
<p class="Text">தூயதான ஞானமுடைய எவனது சித்தம் கலியின் தொடர்புடைய விருப்பு—வெறுப்பு முதலிய மலங்களால் அழுக்கடையாமல் எப்போதும் ஸ்ரீமந்நாராயணன் உள்ளே வாசம் செய்கிறார் என்கிற நினைப்புடன் இருக்குமோ, அவனையே பகவான் ஜனார்த்தனின் மிகவும் பிரியமான ‘அத்யந்த பக்தன்’ என்று நினைத்துக் கொள். (21)</p>
<p class="Text">எவன் ஒருவருமில்லாத தனித்த இடத்தில் விழுந்து கிடக்கும் பிறரது பொன்னைக் கண்டும், அதைத் தனது தூய புத்தியினால் இது புல்லுக்குச் சமம் என்று எண்ணுகிறானோ, எவன் பயனில் கருத்தின்றி வேறு எதையும் நினையாமல் பகவான் ஒருவரையே நித்தமும் நினைத்துக் கொண்டிருப்பானோ, மனிதரில் உயர்ந்த அவனையே ஸ்ரீவிஷ்ணுவின் சிறந்த பக்தனாக அறிந்துகொள். (22)</p>
<p class="Text">படிகத்தினால் ஆன மலைபோல் தூயவரான பகவான் ஸ்ரீமந்நாராயணன் எங்கே? மனிதர்களின் சித்தத்தில் குடிகொண்டிருக்கும் விருப்பு—வெறுப்பு என்கிற மலங்கள் எங்கே? (இவையிரண்டும் என்றாவது ஒன்றுசேர முடியுமா?) சந்திரனுடைய குளிர்ந்த கிரணங்கள் எங்கும் படர்ந்திருக்கக் கொழுந்துவிட்டெரியும் தீயின் வெப்பம் எங்கேயாவது எதிர் நிற்க முடியுமா? (23)</p>
<p class="Text">எவனுடைய சித்தம் அழுக்கற்று தூயதாக விளங்குமோ, பொறாமை முதலிய குற்றங்களற்றதாக இருக்குமோ, மிக்க சாந்தியுடையதாகவும், தூய ஒழுக்கங்கள் கொண்டதாகவும், அனைத்து ஜீவராசிகளிடமும் நட்புரிமை கொண்டதாகவும், அன்புடையதாகவும், நன்மை தேடுவதாகவும், செருக்குக் கொள்ளாததாகவும், உலகியல் மாயைக்கு வசப்படாததாகவும் இருக்குமோ, அந்த சித்தத்தில் பகவானான ஸ்ரீவாசுதேவன் எப்பொழுதும் நிலைத்து நிற்கிறார். (24)</p>
<p class="Text">அவ்வாறு சனாதரான பகவான் அவனது இதயத்தில் குடியேறினபின் அவன், இவ்வுலகத்தில் உள்ளோர்கட்குச் சாந்தசொரூபனாகவும் தெளிந்த முகமுடையவனாகவும் காணப்படுவான். எதைப் போல் என்றால் இளமையான தேமா (சால) மரமானது தான் இருக்கும் செழிப்பினாலே தனக்குள்ளே இருக்கிற பூசாரத்தை (உறிஞ்சிய நீரின் நிறத்தை) வெளியே தெரியுமாறு காட்டுவதுபோல. (25)</p>
<p class="Text">தூதனே! யமம், நியமம் முதலியன மூலம் எவனது பாவக்குவியல்கள் நசித்துப் போயினவோ, எவனது இதயம் என்றும் எப்பொழுதும் ஸ்ரீஅச்சுதனிடமே லயித்திருக்குமோ, எவனிடம் செருக்கு, தான் என்கிற அகங்காரம், பிறரை ஏமாற்றும் எண்ணமான பொறாமை ஆகியன சிறிதும்கூட இருக்காதோ, அவ்வாறான மனிதனை நீ தூரத்திலேயே விடுத்துச் செல். (26)</p>
<p class="Text">அந்த அழிவற்ற, அனாதியான, ஸ்ரீஹரியான பகவான் சங்கம், சக்கரம், கதை முதலிய ஆயுதங்களை ஏந்தியவராக எவனுடைய இதயத்தில் குடி கொண்டிருப்பாரோ, அந்த மனிதனுடைய பாவமெல்லாம் சூரியனிருக்கும் இடத்தில் இருள் தலைக்காட்டாததுபோல நசித்துப்போம். (27)</p>
<p class="Text">எவன் பிறரது பொருளை எவ்விதமாவது திருடுகிறானோ, ஜீவராசிகளுக்குத் துன்பங்கள் இழைக்கிறானோ, பொய் சொல்கிறானோ, கடுமையான சொற்களைப் பேசுகிறானோ, தீவினையால் வீணான மதம் கொண்டு சித்தம் கலங்கியவனாக இருக்கிறானோ, அந்த தீயபுத்தி கொண்டவனது இதயத்தில் பகவான் தங்க மாட்டார். (28)</p>
<p class="Text">எவன் நற்புத்தியற்றவனாய் தீயபுத்தி கொண்டு பிறர் செல்வத்தைக் கண்டு பொறாமை கொள்கிறானோ, எவன் பிறரைத் தூற்றிப் பேசுகிறானோ, எவன் சான்றோர்களுக்குத் தீங்கு செய்கிறானோ, எவன் செல்வந்தனாக இருந்தும் ஸ்ரீவிஷ்ணு பகவானை ஆராதியாமலும், அவருடைய பக்தர்களான அடியார்கட்குத் தானம் செய்யாமலும் இருப்பானோ, அந்தக் கீழான மனிதனின் இதயத்தில் ஸ்ரீஜனார்த்தரான பகவான் எழுந்தருளுவது என்பது எவ்வாறு நடக்கும்? (29)</p>
<p class="Text">எவனொருவன் தீயபுத்தி கொண்டு தனக்கு மிகவும் வேண்டப்பட்ட தன் நண்பன், உற்றார்—சுற்றார், தன் மனைவி, தன் மகன், தன் பெண், தன் தாய்—தந்தையர் மேலும் தன்னிடத்தில் பணிபுரிபவர்கள் ஆகியவர்களிடமும் வஞ்சனை புத்தியுள்ளவனாகப் பணமே பெரிதென பேராசை கொண்டிருக்கிறானோ, அந்தப் பாவியை பகவான் ஸ்ரீவிஷ்ணுவின் பக்தன் என்று நினையாதே. (30)</p>
<p class="Text">தீயபுத்தி கொண்ட எவனொருவன் தீயசெயல்களிலேயே ஈடுபாடு கொண்டவனோ, தீயவர்களது சேர்க்கை கொண்டு அவர்களது பழக்க வழக்கங்களில் ஆசை கொண்டு அவர்களையே சார்ந்து நிற்பவனோ, தினமும் பாவச் செயல்களைச் செய்வதனால் பாவ கர்மத்தளைகளில் கட்டுண்டவனாக இருக்கிறானோ, அவன் மனித உடல் பெற்ற விலங்காவான். அவன் ஒருக்காலும் பகவானான ஸ்ரீவாசுதேவரது பக்தனாக மாட்டான். (31)</p>
<p class="Text">‘பரமபுருஷனாகவும், அனைத்துலகங்களுக்கும் ஒரே ஈசுவரனாகவும் இருக்கிற ஸ்ரீவாசுதேவன் ஒருவரே என்னிடமும் அனைத்துலக ஜீவராசிகளிலும் நிறைந்திருக்கிறார். அவரே அனைத்துமாக விளங்குகிறார்’ என்கிற நிச்சயபுத்தி எவனுக்கு இருக்குமோ, அவ்வாறான புத்தியுடையவனைக் கண்டால் நீ தூரத்திலேயே விலகிச் செல்லக் கடவாய். (32)</p>
<p class="Text">‘ஹே தாமரைக்கண்ணனே! ஹே வாசுதேவா! ஹே விஷ்ணுவே! ஹே தரணிதரனே! ஹே அச்சுதா! ஹே சங்கசக்கரம் தரித்தவரே! தாங்கள்தான் எனக்குத் தஞ்சம். தாங்கள்தான் எனக்குப் புகலிடம் அளிக்கவேண்டும்’ என்று எவன் உரக்கக் கத்தி அழைத்து வணங்குகிறானோ, அந்தப் பாவமற்ற மனிதனைக் கண்டால் நீ தூரமாக விலகிச் சென்றுவிடு. (33)</p>
<p class="Text">திரிதல், கெடுதல் முதலிய குற்றங்கள் இல்லாமல் சத்தியம், ஞானம், ஆனந்தம் ஆகியவைகளின் மயமாய் பிரகாசிக்கின்ற அந்த எம்பெருமான், எவருடைய இதயகமலத்தில் வாசம் செய்து கொண்டிருப்பாரோ, அந்த சான்றோனுடைய திருக்கண்ணோக்கு பரவும் இடங்கள் அனைத்தும் நீ செல்லத்தக்கவனல்ல; நானும் செல்லத்தக்கவனல்லன். தவறிச் சென்றால் அவ்வெம்பெருமானுடைய திருவாழியின் தேஜோ விசேஷத்தினால் பதராக்கப்படுவோம். அந்தச் சான்றோன் ஸ்ரீவைகுண்டமான திவ்விய திரு உலகிற்கு எழுந்தருளத்தக்கவன்.” (34)</p>
<p class="Text"><span class="char-style-override-7">காலிங்கன் (அந்தணன்) கூறுகிறான்——</span> குருகுலச் செம்மலே! இவ்வாறு சூரியகுமாரனான யமதர்மராஜன் கூறியதனைத்தும் தன் சேவகனுக்கு நல்லறிவு உண்டாக்கவே ஆகும். இந்த உரையாடலை அந்த முனிவர் எனக்குக் கூற, நான் உன்னிடம் கொண்ட அன்பினால் உனக்குக் கூறினேன். (35)</p>
<p class="Text"><span class="char-style-override-7">பீஷ்மர் கூறுகிறார்——</span> நகுலா! முன்பொரு சமயம் கலிங்க தேசத்திலிருந்து வந்த சான்றோரான அவ்வந்தணர் மிகுந்த பிரியத்துடன் எனக்கு இவ்வுரையாடலைச் சொன்னார். (36)</p>
<p class="Text">குழந்தாய்! இந்த உலகியலான பெருங்கடலில் வீழ்ந்து தவிக்கும் ஜீவராசிகளுக்கு ஸ்ரீமந்நாராயணனைக் காட்டிலும் கடைத்தேறுவதற்கு வேறு எந்தவோர் உபாயமும் இல்லை என்கிற இந்த உயர்ந்த ரகசியத்தை நான் உனக்கு இப்பொழுது கூறினேன். எவனுடைய இதயம் என்றும் எப்பொழுதும் பகவானையே நினைத்துக் கொண்டு அவனிடமே தன்னை ஒப்படைத்துக் கொண்டவனோ, அவன் பக்கலிலே யமதருமராஜனோ, யமபடர்களோ, யமனுடைய பாசமோ, யமதண்டமோ, யமனுலக யாதனைகளோ எதுவும் ஒன்றும் செய்ய முடியாது. (37,38)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! நீ வினவிய வினாக்களுக்கு யமதர்மராஜன் கூறிய பதில்களை அனைத்தையும் இதுவரை நான் உங்களுக்குச் சொன்னேன். இனியும் என்ன கேட்க விரும்புகிறீர்களோ கேளுங்கள். (39)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் ஏழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-8">எட்டாவது அத்தியாயம் — ஸ்ரீவிஷ்ணு பகவானின் ஆராதனையும், நால்வருண அறநெறி முறைகளும்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! இவ்வுலகியலான சம்சாரத்தை வெல்ல விரும்புபவர்கள் உலகங்களுக்கெல்லாம் அதிபரான ஸ்ரீவிஷ்ணு பகவானை எவ்வாறு ஆராதிக்க வேண்டும்? என்பதைத் தயவு செய்து வருணிக்க வேண்டுகிறேன். (1)</p>
<p class="Text">மேலும் முனிவரே! அவ்வாறு ஆராதிக்கப்பட்ட ஸ்ரீகோவிந்தரான பகவானிடமிருந்து ஆராதிக்கும் மனிதன் பெறும் பயன் யாது? என்பதையும் நான் கேட்க விரும்புகிறேன். (2)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! தாங்கள் என்னிடம் கேட்ட அதே கேள்வியை மகாத்மாவான சகர மகாராஜன் ஔர்வர் என்கிற மகரிஷியைக் கேட்டார். அந்த மகரிஷி அவரது கேள்விக்கு என்ன விடையளித்தாரோ, அதையே நான் இப்பொழுது உங்களுக்குக் கூறுகிறேன், கேளுங்கள். (3)</p>
<p class="Text">முனிவரில் சிறந்தவரே! சகர மகாராஜன் பிருகு மகரிஷியின் குமாரரான ஔர்வ மகரிஷியை வணங்கி பகவான் ஸ்ரீவிஷ்ணுவை ஆராதிக்க வேண்டிய முறையையும், அவ்வாறு உபாசனை செய்வதனால் மனிதன் பெறும் பயன்களைப் பற்றியும் கேட்டார். அவ்வாறு அவர் கேட்கவே ஔர்வ மகரிஷி என்ன பதில் கூறினாரோ, அதை முழுவதுமாகக் கேளுங்கள். (4,5)</p>
<p class="Text"><span class="char-style-override-7">ஔர்வ மகரிஷி கூறுகிறார்——</span> “சகர மகாராஜனே! ஸ்ரீமந்நாராயணனை ஆராதிப்பவன் இந்த பூலோக சம்பந்தமான செல்வம் முதலானவைகளையும், சுவர்க்கலோக சம்பந்தமான இந்திரன் முதலியவர்களுக்குச் சமமான போகங்களையும், சுவர்க்கத்தில் இருப்பவர்களும் விரும்பத்தக்க நான்முகன் முதலானவர்களின் பதவிகளையும், எல்லாவற்றிற்கும் மேலான முக்தி ஆனந்தத்தையும் பெறுவான். (6)</p>
<p class="Text">மன்னவனே! அவ்வாறு ஆராதிப்பவன் எந்தெந்த பயன்களை எவ்வளவு எவ்வளவு விரும்புகிறானோ, அது சிறிதானாலும் பெரிதானாலும், அதை அவ்வளவு அளவாகப் பெறுவான் என்பதில் ஐயமேயில்லை. (7)</p>
<p class="Text">மேலும் மன்னனே! ஸ்ரீஹரியான பகவானது ஆராதனையை எவ்வாறு செய்யவேண்டுமென என்னிடம் கேட்டாயல்லவா? அதை முழுவதுமாக இப்பொழுது சொல்கிறேன், கேட்டுக் கொள். எவனொருவன் தனக்கு உண்டான வருணாசிரம தருமங்களை நன்கு கடைப்பிடித்து வருவானோ, அந்த நல்ல மனிதனே ஸ்ரீவிஷ்ணுவின் ஆராதனையைச் செய்யத்தக்கவன். அந்த ஸ்ரீவிஷ்ணு பகவானை மகிழ்ச்சி கொள்ளச் செய்வதான வழி வேறொன்றும் இல்லை. (8,9)</p>
<p class="Text">மன்னனே! இந்திரன் முதலியவர்களைக் குறித்துச் செய்யப்படுகிற அனைத்து வேள்விகளினாலேயும் இந்த இறைவனே உபசரிக்கப்படுகிறார். எந்த மந்திரங்களை ஜபித்தாலும் அந்த இறைவனையேதான் ஜபிக்கிறான். இதேபோல பிறரைத் துன்புறுத்துகிறவனும் அந்த இறைவனையே தான் துன்புறுத்துகிறான். ஏனெனில், அந்த எம்பெருமானன்றோ அனைத்து ஜீவராசிகளிலும் நீக்கமற நிறைந்துள்ளார்! (10)</p>
<p class="Text">ஆகவே, நல்லொழுக்கமுடைய மனிதன் தனது வருணாசிரமங்களுக்கு விதிக்கப்பட்ட தர்மங்களையே அனுஷ்டித்து அதன் வாயிலாக ஸ்ரீவிஷ்ணு பகவானை ஆராதிக்கவேண்டும். (11)</p>
<p class="Text">மன்னனே! ஆகவே அந்தணர்கள், க்ஷத்திரியர்கள், வைசியர்கள், வேளாளார்கள் ஆகிய நான்கு வருணத்தவர்களும் தங்களுக்குண்டான ஆசார—அனுஷ்டானங்களை நன்கு கடைப்பிடித்து ஸ்ரீபகவானை ஆராதிக்க வேண்டுமேயல்லாது வேறுவிதமாக ஆராதித்தல் கூடாது. (12)</p>
<p class="Text">எவன் பிறரை நிந்திக்காமலும், கோள் சொல்லாமலும், பொய் சொல்லாமலும், பிறர் மனம் புண்படும்படியாகப் பேசாமலும் இருப்பானோ, அவனைக் கண்டுதான் எம்பெருமானான பகவான் மகிழ்ச்சி கொள்கிறார். (13)</p>
<p class="Text">மன்னவனே! எவன் பிறரது மனையாளிடமும் பொருளிடமும் மனம் பற்றாமலும், பிறரை இம்சிக்காமலும் இருப்பானோ, அவனைக் கண்டு பகவானான கேசவன் மகிழ்ச்சி கொள்கிறார். (14)</p>
<p class="Text">நரேந்திரனே! எவன் எந்தவொரு பிராணிகளையும் மற்ற மரம்—செடி—கொடி ஆகிய உடலுள்ள ஜீவன்களையும் அடிக்காமலும், கொல்லாமலும், கேடு நினைக்காமலும் இருப்பானோ, அவனைக் கண்டுதான் இறைவன் மகிழ்வான். (15)</p>
<p class="Text">எவனொருவன் தேவதைகள், அந்தணர்கள், குருக்களான சான்றோர்கள் ஆகியவர்களுக்கு உரிய முறையில் சேவை செய்கிறானோ, மன்னவனே! அவனைக் கண்டு கோவிந்தன் எப்பொழுதும் மகிழ்ச்சி கொள்கிறார். (16)</p>
<p class="Text">எவன் தன் மகன், மனைவி ஆகியவர்களிடம் அன்போடு நடந்து கொள்வது போலப் பிற ஜீவராசிகளிடமும் அன்போடு நடந்து கொள்வானேயாகில், அவனைக் கண்டு இறைவன் மகிழ்கிறார். இறைவனை மகிழ்விக்க இதுவே சுலபமான வழியாகும். (17)</p>
<p class="Text">மன்னனே! எவனுடைய மனது விருப்பு, வெறுப்பு முதலிய குற்றங்களால் அழுக்கடையாமல் இருக்குமோ, அவ்வாறான தூய மனதுடைய மனிதனைக் கண்டு பகவான் மிகவும் மகிழ்கிறார். (18)</p>
<p class="Text">மன்னவனே! அறநெறிகளைக் கூறும் சாஸ்திரங்களில் எந்தெந்த வருணாசிரமங்களுக்கு எந்தெந்த தருமங்கள் கூறப்பட்டுள்ளனவோ, அவற்றை அவ்வாறே கடைப்பிடிப்பவனே ஸ்ரீவிஷ்ணு பகவானை ஆராதிக்கத்தக்கவன், மற்றவர்கள் அல்லர்.” (19)</p>
<p class="Text"><span class="char-style-override-7">சகர மகாராஜன் கேட்கிறான்——</span> “அந்தணச்சிரேஷ்டரே! இனி வருண தர்மங்களையும், ஆசிரம தர்மங்களையும் முழுமையாகக் கேட்க விரும்புகிறேன். தயவு செய்து கூறியருள வேண்டுகிறேன்.” (20)</p>
<p class="Text"><span class="char-style-override-7">ஔர்வ மகரிஷி (பதில்) கூறுகிறார்——</span> பிராம்மணர், க்ஷத்திரியர், வைசியர், வேளாளர் என்கிற நான்கு வர்ணத்தவர்களும் கடைப்பிடிக்க வேண்டிய தர்மங்களைப் பற்றிக் கூறுகிறேன், ஒரே மனதுடன் கேள். (21)</p>
<p class="Text">அந்தணன் என்பவன் தானங்கள் கொடுக்கவும், தேவதைகளைக் குறித்து வேள்விகள் செய்யவும் அதிகாரமுடையவனாக வேதமோதுதலை விடாமல் செய்துகொண்டும், தினமும் நீராடித் தர்ப்பணங்கள் செய்து கொண்டும், வேதத்தால் கூறப்பட்ட சிரௌத கர்மங்களையும், மனு முதலிய ஸ்ம்ருதிகளில் கூறப்பட்ட ஸ்மார்த்த கர்மங்களையும், அக்னிஹோத்திரம் முதலிய அக்னி காரியங்களையும் செய்து வரவேண்டும். (22)</p>
<p class="Text">மேலும் தன் ஜீவனத்திற்காகப் பிறருக்கு வைதீக காரியங்களைச் செய்வித்தலும், வேத சாஸ்திரங்களை ஓதுவித்தலும், நியாய வழியில் சம்பாதித்த பொருளைக் கொண்டு பிறர் தரும் யோக்கியமான தானங்களைப் பெற்றுக் கொள்ளுதலுமாகிய காரியங்களைச் செய்யலாம். (23)</p>
<p class="Text para-style-override-7">அந்தணன் அனைத்துப் பிராணிகளுக்கும் நன்மையே செய்யவேண்டுமே தவிர தீமை செய்யலாகாது. ஏனெனில், அனைத்து பிராணிகளிடமும் அன்புடனும் நட்புடனும் பழகுவதே அந்தணருக்கும் பெரும் செல்வமாகும். (24)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அந்தணர் என்போர் அறவோர்மற் றெவ்வுயிர்க்கும்</p>
<p class="Foot-Note-Slok">செந்தண்மை பூண்டொழுகு லான்.</p>
<p class="Foot-Note-Right para-style-override-9">— திருக்குறள் 30)</p>
<p class="Text">கல்லிலும் பிறருடைய இரத்தினத்திலும் அந்தணன் சமமான புத்தியைக் கொள்ள வேண்டும். மன்னனே! பத்தினியின் ருது காலத்தில் அவளோடு புணர்தல் அந்தணருக்கு நியாயமான செயலாகும். (25)</p>
<p class="Text">க்ஷத்திரியன் தன் விருப்பம்போல் அந்தணர்களுக்குத் தானங்கள் தரவும், வெவ்வேறு வேள்விகளைச் செய்யவும், வேதசாஸ்திரங்களை ஓதவும் தகுதியுள்ளவனாவான். (26)</p>
<p class="Text">ஆயுதமேந்துதல் மற்றும் பூமியைக் காத்தல் இரண்டும் க்ஷத்திரியனுக்கு வாழ்க்கை. அதிலும் பூமியைக் காத்தருள்வதே மிகவும் முக்கியம். (27)</p>
<p class="Text">பூமியைப் பரிபாலனம் செய்துதான் மன்னர்கள் எல்லாம் தங்கள் தர்மங்களை ஒழுங்காகச் செய்தவர்களானார்கள். ஏனெனில், அவர்கள் தேசத்தில் நடக்கும் வேள்வி முதலிய கர்மங்களின் புண்ணியத்தில் அவர்களுக்கும் பங்கு உண்டல்லவா? (28)</p>
<p class="Text">எந்த மன்னன் தீயோரைத் தண்டித்துச் சான்றோரைக் காத்தல் என்கிற தர்மத்தையும் வர்ணாசிரமங்களது தர்மத்தையும் காத்து ரக்ஷிப்பானோ, அந்த மன்னன் தனக்கு விருப்பமான புண்ணிய உலகங்களை அடைவான். (29)</p>
<p class="Text">மன்னனே! வைசியர்களுக்குப் பசுக்கூட்டங்களைக் காத்தலும், வர்த்தகம் செய்தலும், பயிர் செய்தலுமான கர்மங்களை உலகினுக்குத் தாத்தாவான பிரும்மதேவர் ஜீவனமாக விதித்துள்ளார். வேதமோதுதல், தானம் செய்தல், வேள்விகள் செய்தல், நித்தியம் செய்ய வேண்டிய அனுஷ்டானங்கள் மற்றும் நிமித்தமாக விசேஷ தினங்களில் செய்யவேண்டிய அனுஷ்டானங்கள் என்கிற கர்மங்களையும் வைசியர்களுக்கென்று நியமித்துள்ளார். (30,31)</p>
<p class="Text">நான்காம் வர்ணத்தவர்களான சூத்திரர்களது தர்மமாவது, அந்தணர்களுக்குப் பணிவிடை செய்தல், அவர்களது நன்மை கருதுதல், அதன் மூலம் கிடைக்கும் வருவாயைக் கொண்டு தன் ஜீவனத்தை நடத்துதல் என்பதாகும். ஆபத்து காலத்தில் மேற்கூறிய உபாயத்தினால் தனது நித்தியப்படியான வாழ்க்கையை நடத்த முடியவில்லையெனில், அப்பொழுது சரக்குகளை விற்று வரும் பொருளினாலாவது, பலவகைச் சிற்பங்கள் முதலியனவற்றைச் செய்து விற்பதனால் வரும் பொருளினாலாவது தனது வாழ்க்கையை நடத்துவது என்பதாகும். (32)</p>
<p class="Text">நான்காம் வர்ணத்தவர்களான சூத்திரர்களின் முக்கிய கடமைகளாவன—— மிகவும் வணக்கமாக இருத்தல், ஒழுக்கத்துடன் நடந்து கொள்ளுதல், கவடின்றி இருத்தல், பெரியோர்கட்குப் பணிவிடை செய்தல், வேதமந்திரம் இல்லாமல் வேள்வி செய்தல், திருடாமல் இருத்தல், சான்றோர்கள் இணக்கம், அந்தணர்களைக் காத்து ரட்சித்தல் என்பனவாகும். (33)</p>
<p class="Text">மன்னனே! வேளாளர்கள் பின்வரும் காரியங்களையும் செய்யலாம். தானமளித்தல், அரிசி முதலிய தானியங்களைச் சமைத்து, அதைப் படைத்தல் மூலம் பித்ருக்களுக்குச் செய்யவேண்டிய கர்மங்களைச் செய்தல், சான்றோரைக் கண்டு வணங்குதல், சாதாரணமான வேள்விகளைச் செய்தல், தன் சுற்றத்தாரைப் பேணுதல், அவ்வாறு அவர்களைக் காப்பதற்கான பொருளை நான்கு வர்ணத்தவர்களிடமிருந்தும் பெறுதல், ருது காலத்தில் தன் மனையாளுடன் புணர்தல் ஆகியன. (34,35)</p>
<p class="Text">மன்னனே! இவையன்றி அனைத்து வர்ணத்தாருக்கும் பொதுவாக இருக்கவேண்டிய குணங்களாவன—— அனைத்து ஜீவராசிகளிடமும் கருணையோடிருத்தல், பொறுமை, செருக்குக் கொள்ளாமை, வாய்மை பேசுதல், ஒழுக்கமுடன் இருத்தல், வீணாக வருத்துதலின்மை, மங்கள கர்மங்களைச் செய்தல், இனிமையாக அன்புடன் பழகுதல்—பேசுதல், நட்புடைமை, வீண் ஆசையின்மை, உலோபித்தனமின்மை, பிறர் குற்றம் காணாமை ஆகியனவே. (36,37)</p>
<p class="Text">நால்வர்ணத்தவர்கட்கும் இத்தர்மங்களெல்லாம் பொதுவேயாகும். இனி அந்தணர் முதலிய நான்கு வர்ணத்தவர்களும் நெருக்கடி வந்த காலத்தில் (ஆபத்து காலத்தில்) கடைப்பிடிக்க வேண்டிய தர்மங்களைக் கூறுகிறேன், கேள். (38)</p>
<p class="Text">ஆபத்து காலத்தில் அந்தணர்கள் க்ஷத்திரியர்கள் மற்றும் வைசியர்களது தர்மங்களைத் தனது ஜீவனத்திற்கு வேண்டிச் செய்யலாம். வைசியர்களுடைய தர்மங்களை க்ஷத்திரியர்கள் அனுஷ்டிக்கலாம். இவர்கள் இருவரும் எந்தவொரு சிரமத்திலும் நான்காம் வர்ணத்தவர்களின் தர்மமான பணிவிடை செய்தலை ஏற்கக் கூடாது. (39)</p>
<p class="Text">மன்னனே! அந்தணர்களும் க்ஷத்திரியர்களும் திறமை உடையவராயின் தங்களுக்குள் கீழ்ப்பட்டோருடைய கர்மங்களை ஏற்கக் கூடாது. ஆபத்து காலத்தில் வேளாளரது கர்மங்களைத் தவிர, மற்ற கீழ் கர்மங்களை ஏற்கலாம். இவ்வாறின்றி அவரவர் தங்கள் மனம் போனபடி தொழில்களைச் செய்து தொழில் கலப்பைச் செய்யலாகாது. (40)</p>
<p class="Text">மன்னனே! இவ்வாறு நான்கு வர்ணத்தாரின் அறநெறி முறைகளைக் கூறினேன். இனி ஆசிரம தர்மங்களைச் சொல்கிறேன். நன்கு கேட்டுத் தெரிந்து கொள்.” (41)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் எட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-9">ஒன்பதாவது அத்தியாயம் — பிரும்மசர்யம் முதலிய நான்கு ஆசிரம தர்மங்கள்</p>
<p class="Text"><span class="char-style-override-7">ஔர்வ மகரிஷி கூறுகிறார்——</span> “சகர மன்னனே! சிறுவனாக இருப்பவன் உபநயனம் செய்யப் பெற்று, பிரும்மசர்ய நியமத்தில் நிலைநின்று, வேதத்தை ஓதுவதிலேயே மிக்க ஈடுபாடு கொண்டு மிகவும் வணக்கத்துடன் குருவின் வீட்டிலேயே தங்கி இருக்கவேண்டும். (1)</p>
<p class="Text">அங்கிருந்து கொண்டு தூய்மையுடனும், ஆசார—அனுஷ்டானங்களுடனும், விரதங்களைச் செம்மையாக அனுஷ்டித்துக் கொண்டும், குருவிற்கு மனம் கோணாதபடி பணிவிடை செய்து கொண்டும், தன் பிரும்மசர்ய ஆசிரமத்திற்குரிய நியமங்களைக் கடைப்பிடித்துக் கொண்டும் மனதை இங்குமங்கும் அலைய விடாமல் நிலையான புத்தியுடன் வேதமோதுதலைச் செய்து கொண்டிருக்க வேண்டும். (2)</p>
<p class="Text">மன்னனே! காலையிலும் மாலையிலும் சந்தியா காலங்களில் ஒருநிலைப்பட்ட மனதுடன் சூரியனையும் அக்னியையும் ஆராதிக்க வேண்டும். இரண்டு வேளைகளிலும் குருவை வணங்க வேண்டும். (3)</p>
<p class="Text">குரு எழுந்து நிற்கும்போது தானும் எழுந்து நிற்க வேண்டும். குரு நடந்து செல்லும்போது தானும் அவருக்குப் பின் நடந்து செல்லவேண்டும். அவர் உட்காரும்போது தானும் அவருக்குக் கீழே உட்கார வேண்டும். மன்னனே! அவருக்கு இஷ்டமில்லாத காரியத்தை ஒருபோதும் செய்யலாகாது. அவருக்கு விரோதமான காரியத்தையும் செய்யக்கூடாது. (4)</p>
<p class="Text">குரு, ‘வேதத்தை ஓது’ என்று கட்டளையிட்ட உடனே, அவருக்கு எதிரில் அமர்ந்து கொண்டு ஒரே நினைப்புடன் வேதம் ஓதவேண்டும். வேதம் ஓதியவுடன் குருவின் கட்டளையை ஏற்றுப் பிச்சையினால் கிடைத்த அன்னத்தை உண்ண வேண்டும். (5)</p>
<p class="Text">குரு நீராடியப் பின்பே, தான் நீராட வேண்டும். தினமும் காலையில் குருவிற்கு சமித்துக்குச்சிகள், நீர், தருப்பை, புஷ்பங்கள் முதலானவைகளைச் சேகரித்துத் தரவேண்டும். (6)</p>
<p class="Text">இவ்விதம் குருவினிடத்தில் கற்கவேண்டிய வேதங்களையும், அதன் பொருளையும் நன்கு கற்றபின் அவருடைய அனுமதியைப் பெற்று, அவருக்கான குருதட்சணையைச் சமர்ப்பித்துப் பின் இல்வாழ்க்கையைத் தொடர வேண்டும். (7)</p>
<p class="Text">மன்னனே! பிரும்மசர்ய ஆசிரமத்திற்குண்டான நியமங்களை முறைப்படி முடித்து விதிப்படி ஒரு பெண்ணைத் திருமணம் செய்து கொண்டு தனது வருணத்திற்குரிய செயல்களினால் பணத்தைச் சம்பாதித்துத் தன் சக்திக்குத் தக்கபடி இல்லற ஒழுக்கத்தைக் கடைப்பிடித்து கொண்டு இல்வாழ்க்கையை நடத்தவேண்டும். (8)</p>
<p class="Text">பர்வா காலங்களில் பிண்டமிடுவதனாலும் எள்ளோடு கூடிய தண்ணீரினாலும் தன் முன்னோர்களான பித்ருக்களையும், வேள்விகள் செய்வதனால் தேவர்களையும், விருந்தோம்பலினால் விருந்தினர்களையும், வேதம் ஓதுவதான ஸ்வாத்யாயத்தினால் ரிஷிகளையும், புத்திரர்களைப் பெறுவதான மக்கட்பேறினால் பிரும்மதேவரையும், ‘பூதபலி’ எனப்படும் அன்னத்தைக் காக்கைக்கு இடுவதனால் பூதங்களையும், ‘இன்சொல்’ என்ற அன்பினால் அகில உலக ஜீவராசிகளையும் மனம் குளிரும்படிச் செய்யவேண்டும். இவ்வாறு செய்பவன் தனது நற்கர்மப்பயனால் கிடைக்கக் கூடிய உன்னதமான புண்ணிய உலகங்களை அடைவான். (9,10)</p>
<p class="Text para-style-override-7">மன்னனே! பிச்சையெடுத்து உண்பவர்களான துறவிகளும் பிரும்மச்சாரிகளும் இல்வாழ்வானையே நம்பியிருக்கின்றனர். அதனால் இல்லறமானது மிகவும் உயர்ந்ததாகக் கருதப்படுகிறது. (11)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">இல்வாழ்வான் என்பான் இயல்புடைய மூவர்க்கும்</p>
<p class="Foot-Note-Slok">நல்லாற்றின் நின்ற துணை.</p>
<p class="Foot-Note-Right">— திருக்குறள் 41</p>
<p class="Foot-Note-Slok">‘ஆஶ்ரமேஷு துரீயேஷு கார்ஹஸ்த்யம் ஶ்ரேஷ்டமுச்யதே’</p>
<p class="Foot-Note-Right para-style-override-9">— மகாபாரதம்)</p>
<p class="Text">மன்னனே! அந்தணர்கள் வேதமோதுவதற்காகவும், தீர்த்தயாத்திரை செல்வதற்காகவும், பூமியைச் சுற்றிப் பார்ப்பதற்காகவும் பூமியைச் சுற்றி வருகிறார்கள். (12)</p>
<p class="Text">இவர்களில் எவர்களுக்கு நிச்சயமான வீடு இல்லையோ, எவர்களுக்கு உணவு புசிக்க நிச்சயமான வசதி இல்லையோ, எவர்கள் சாயங்காலமானவுடன் அனுஷ்டானத்திற்காக அதே இடத்தில் தங்க நேரிடுகிறதோ, அவர்கள் அனைவருக்கும் ஆதாரமாகவும், அவர்களைக் காத்துப் போஷிக்கும் நியமம் உடையவர்களாகவும் இருப்பவர்கள் இல்வாழ்வார்களே ஆவார்கள். (13)</p>
<p class="Text para-style-override-7">மன்னனே! இம்மாதிரியானவர்கள் நம் வீடு நோக்கி வந்தார்களேயானால், அவர்களை நல்வரவு கூறி நலன் விசாரித்து இன்சொற்களால் வரவேற்று உபசரித்து இருக்கையளித்தல், உணவளித்தல், படுக்க இடமளித்தல் ஆகியன மூலம் அவர்களுக்குத் தகுந்த உபசரணை செய்யவேண்டும். (14)</p>
<p class="Foot-Note">(<span class="char-style-override-7">குறிப்பு:—</span> திருக்குறளில் ‘விருந்தோம்பல்’ என்னும் 9—ம் அதிகாரத்தைக் காண்க.)</p>
<p class="Text">அதிதியான விருந்தாளி எவனது வீடு வந்து தன் விருப்பம் நிறைவேறாது திரும்பிப் போகிறானோ, அந்த விருந்தாளி அவ்வில்லறத்தானுக்குத் தன் பாவங்களைக் கொடுத்து அவனது புண்ணியத்தை எடுத்துச் செல்கிறான். (15)</p>
<p class="Text">இல்லறத்தில் இருப்பவன் பிறரை அவமதித்தல், தான் என்கிற அகங்காரம், டாம்பீகம் (ஆடம்பரம்), கொடுத்துவிட்டோமே? என்று மனந்தவித்தல், அடித்தல், திட்டுதல் ஆகியன செய்யக்கூடாது. இவை அவனது மேன்மைக்கு இழுக்காகும். (16)</p>
<p class="Text">இவ்வாறான தீயகுணங்கள் அற்று நற்குணம் கொண்டவனாக எந்தவோர் இல்லறத்தான் தன் ஆசிரமத்திற்குரிய தர்மங்களை நன்கு செய்து வருகிறானோ, அவன் அனைத்து இடையூறுகளின்றும் விடுதலை பெற்று உயர்ந்த உலகங்களைப் பெறுவான். (17)</p>
<p class="Text">மன்னனே! இவ்வாறு இல்லற தர்மத்தை நன்கு கடைப்பிடித்தவன் வயது முதிர்ந்தபோது தன் மனையாளைத் தன் மக்களிடம் ஒப்புவித்தோ, அல்லது தன்னோடு அழைத்துக் கொண்டோ வனத்தை நோக்கிச் செல்லலாம். (18)</p>
<p class="Text">வனம் சென்ற வானப்பிரஸ்தன் இலை, காய், கனிகள், கிழங்குகளைப் புசித்துக் கொண்டு, உரோமம், தாடி, உடைகளைத் தரித்தவனாக அனைத்துப் பொருள்களிலும் பற்றை நீக்கித் தரையிலே படுத்துறங்கி முனிவர்களுக்கான நெறியில் நிற்கவேண்டும். அப்பொழுதும் விருந்தினர் வந்தால் அவர்களை ஆதரிக்க வேண்டும். (19)</p>
<p class="Text">அவன் தோல், நாணற்புல், மரவுரி முதலியனவற்றையே உடுக்க வேண்டும். அதையே படுக்கையாக உபயோகிக்க வேண்டும். மன்னனே! இவனும் மூன்று சந்திகளிலும் நீராட வேண்டும். (20)</p>
<p class="Text">இவ்வாறே தேவபூஜை, ஹோமம், வந்த விருந்தினரை உபசரித்தல், பிச்சை எடுத்தல், பலி, வைசுவதேவம் செய்தல் ஆகியனவும் வானப்பிரஸ்தனுக்கான தர்மங்களாகும். (21)</p>
<p class="Text">மன்னனே! வானப்பிரஸ்தன் எண்ணெய் தேய்த்துக் கொள்ள வேண்டுமானால் காட்டு எண்ணெயினால்தான் தேய்த்துக் கொள்ள வேண்டும். குளிர், வெப்பம் முதலானவற்றைப் பொறுத்துக் கொண்டு தவம் செய்தலே அவனது சிறந்த தர்மமாகும். (22)</p>
<p class="Text">இவ்வாறு எந்தவொரு வானப்பிரஸ்தாசிரமி தன் நியமங்களைச் சரிவர கடைப்பிடித்து ஒழுகுவானோ, அவன் தனது அனைத்துவிதமான தோஷங்களையும் அக்னி எரிப்பது போல் எரித்து நிலையான உலகங்களைப் பெறுவான். (23)</p>
<p class="Text">மன்னனே! பண்டிதர்கள் எந்தவொரு நான்காவது ஆசிரமத்தைத் துறவுநிலை (சன்னியாசிக்குரிய ஆசிரமம்) என்கின்றனரோ, அதனுடைய சொரூபத்தை இப்பொழுது வருணித்துக் கூறுகிறேன், அமைதியாகக் கேள். (24)</p>
<p class="Text">அரசனே! மூன்றாவது ஆசிரமமான வானப்பிரஸ்தத்திற்குப் பின் புத்திரன், மித்திரன், களத்திரம், செல்வம் முதலியவற்றிலுள்ள பற்றை முற்றுமாகத் துறந்து, ஆசை, கோபம், மதம், மாத்சரியம் முதலியனவற்றையும் அறவே துறந்து நான்காவதான துறவு நிலைக்குச் செல்லவேண்டும். (25)</p>
<p class="Text">மன்னனே! துறவு பெற்றவன் அறம், பொருள், இன்பம் என்கிற மூன்றின் செயல்கள் அனைத்தையும் துறக்க வேண்டும். நண்பன், பகைவன் இருவரிடமும் ஒரே மாதிரியான மனநிலை கொள்ளவேண்டும். அனைத்து ஜீவராசிகளிடமும் அன்புடன் நடந்து கொள்ளவேண்டும். (26)</p>
<p class="Text">கருவில் தோன்றும் பிராணிகள், முட்டையில் தோன்றும் பிராணிகள், வியர்வையில் தோன்றும் பிராணிகள் முதலிய அனைத்து ஜீவராசிகளிடமும் மனம், வாக்கு, காயம் ஆகிய மூன்றினாலும் துரோகம் செய்யாமல் இருக்கவேண்டும். அனைத்துவிதமான பற்றுகளையும் விடவேண்டும். (27)</p>
<p class="Text">கிராமத்தில் ஓரிரவு தங்கலாம். பட்டணத்தில் ஐந்து இரவு தங்கலாம். இவ்வாறு இடத்திற்குத் தகுந்தவாறு வசித்துக் கொண்டு எவரிடமும் நட்பும் பகையும் கொள்ளாமல் இருக்கவேண்டும். எந்த நேரத்தில் வீட்டில் அடுப்பு எரிவது நின்றிருக்குமோ, வீட்டில் உள்ளவர்கள் உணவருந்தி முடித்திருப்பார்களோ, அந்த நேரத்தில் தன் உயிரைக் காக்கும் பொருட்டு ஜாதிகுலாசாரங்களில் உயர்ந்தவர்களுடைய மாளிகைக்குப் பிச்சைக்குச் செல்லலாம். (28,29)</p>
<p class="Text">துறவியானவன் காமம், சினம், லோபம், மதம், மோகம் முதலிய அனைத்துத் தீய குணங்களையும் விடுத்து எதிலும் என்னுடையது என்கிற பற்றற்றவனாக இருக்கவேண்டும். (30)</p>
<p class="Text">எந்தத் துறவி அனைத்து ஜீவராசிகளுக்கும் ‘என்னால் பயமில்லை’ என்று அபயம் தந்து திரிவானோ, அவனுக்கு எந்தவொரு ஜீவராசிகளினாலும் பயமில்லை. இவ்வாறு ஓர் அந்தணன் துறவு மேற்கொண்டு தான் செய்யவேண்டிய அக்னிஹோத்திரத்தைத் தன்னுடலில் இருக்கச் செய்து, உடலிலுள்ள ஜடராக்னியைக் குறித்துத் தன் முகமாகிய ஹோம குண்டத்திலே பிச்சையினால் கிடைத்த அவியுணவை முறைப்படி ஹோமம் செய்து வருவானாகில், அவன் ‘அக்னிசயனம்’ செய்தவர்கள் அடையும் புண்ணிய உலகங்களை அடைவான். (31,32)</p>
<p class="Text">எந்தவோர் அந்தணன் ‘பிரும்மத்தைத் தவிர மற்றவை அனைத்தும் பொய்யானது, அனைத்து உலகங்களும் பகவானுடைய சங்கல்பமே’ என்கிற புத்தியோடு முறைப்படி தன் கடமைகளைச் செய்து கொண்டு, இந்த முக்திக்குச் சாதனமான துறவறத்தை நன்கு அறநெறி தவறாது கடைப்பிடித்துக் கொண்டு வருவானோ, அவன் எரி கரும்பான விறகின்றி அணையும் தீயைப் போல மிகவும் அமைதியாக விளங்கும் ஜோதியான பிரும்மலோகத்தை அடைகிறான்.” (33)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் ஒன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-10">பத்தாவது அத்தியாயம் — ஜாதகர்மம், நாமகரணம் மற்றும் திருமணம் முதலிய சடங்குகளின் விதிமுறைகள்</p>
<p class="Text"><span class="char-style-override-7">சகர மன்னன் கேட்கிறான்——</span> “அந்தணரே! இதுவரை தாங்கள் நான்கு வருணங்கள், நான்கு ஆசிரமங்கள் ஆகியவற்றின் அறநெறி முறைகளை வருணித்தீர்கள். இனி மனிதர்களுக்கான பதினாறு சடங்குகளைப் பற்றிக் கேட்க விரும்புகிறேன். (பதினாறு சடங்குகளாவன:— கர்பாதானம், பும்சவனம், சீமந்தம், உபனயனம், விஷ்ணுபலி, ஜாதகர்மா, நாமகரணம், உபநிஷ்க்ரணம், அன்னப்பிராசனம், சௌளம், உபநயனம், பிராஜாபத்யம், சௌம்யம், ஆக்னேயம், வைசுவதேவம் (என்னும் நான்கு விரதங்கள்), விவாகம் என்பனவாம்.) (1)</p>
<p class="Text">பிருகு குல சிரேஷ்டரே! தாங்கள் அனைத்து தர்மநெறிகளையும் நன்கறிந்தவர் என்பதை நான் அறிவேன். ஆகவே, தாங்கள் மனிதர்களுக்கான நித்திய, நைமித்திக மற்றும் காம்ய கர்மங்கள் பற்றிய கர்மங்களைக் கூற வேண்டுகிறேன்.” (2)</p>
<p class="Text"><span class="char-style-override-7">ஔர்வர் (பதில்) கூறுகிறார்——</span> “மன்னனே! நீ கேட்டபடி மனிதர்களின் நித்திய, நைமித்திக, காம்ய கர்மங்களைப் பற்றிக் கூறுகிறேன், ஒரே மனதோடு கேள். (3)</p>
<p class="Text">தகப்பனார் கர்பாதானம் முதலியவைகளைச் செய்து குழந்தை பிறந்தவுடன் அதற்கு ஜாதகர்மம் முதலிய அனைத்துச் சடங்குகளையும் செய்து ஆப்யுதயிகம் என்கிற நாந்தீசிராத்தத்தைச் செய்யவேண்டும். (ஆப்யுதயிகம் = நாந்தீசிராத்தம். இதற்குப் பிரதான தேவதைகள் நாந்தீமுகர் என்கிற பித்ரு தேவதைகளே.) (4)</p>
<p class="Text">மன்னரே! அந்தணர்கள் தேவ காரியங்களையோ, பிதுர்களைக் குறித்த காரியங்களையோ செய்யும்போது இரட்டைப்படையான அந்தணர்களைக் கிழக்குமுகமாக உட்கார வைத்து அந்தணர்களுக்குரிய முறைப்படி நியமிக்கப்பட்ட அந்தணர்கள் திருப்தியாகும்படி அமுது செய்விக்க வேண்டும். (5)</p>
<p class="Text">மேலும் மன்னனே! நாந்தீமுகர்களான பித்ருதேவதைகளைக் குறித்து தயிர், யவம், இலந்தைப்பழம் இவைகள் கலந்த பிண்டங்களை மனமகிழ்ச்சியோடு தேவதீர்த்தத்தினால் பிரதட்சிணமாகத் தரவேண்டும். (6)</p>
<p class="Text">அல்லது பிராஜாபத்ய தீர்த்தத்தினால் (சுண்டு விரலின் அடிப்பாகத்தினால்) பிரதட்சிணமாகத் தரலாம். பின் அனைத்து உபசார திரவியங்களைத் தானமாகத் தரவேண்டும். இவ்வாறு தன் பெண், மகன் முதலியவர்களின் விவாகம் முதலிய சுபகர்மங்கள் அனைத்திலும் இந்த ‘நாந்தீ’ என்கிற விருத்தி சிராத்தத்தைச் செய்யவேண்டும். (7)</p>
<p class="Text">அதன்பின் பிள்ளை பிறந்த பத்தாம் நாளன்று தகப்பன் அந்த பிள்ளைக்கு நாமகரணம் (பெயரிடுதல்) என்னும் கர்மாவைச் செய்யவேண்டும். மகனாக இருந்தால் புருஷச் சொல்லாகவும், பெண்பிள்ளையாக இருந்தால் பெண் பெயரைக் குறிக்கும் சொல்லாகவும் இருக்கவேண்டும். பெயருக்கு முன் தேவதைகளைக் குறிக்கும் சொல்லாகவும், பின்னால் சர்மா, வர்மா முதலியனவும் அமைய வேண்டும். (8)</p>
<p class="Text">அந்தணர்களின் பெயருக்குப் பின் ‘சர்மா’ எனவும், க்ஷத்திரியர்களின் பெயருக்குப்பின் ‘வர்மா’ எனவும், வைசியர்களின் பெயருக்குப் பின் ‘குப்தா’ எனவும், வேளாளர்களின் பெயருக்குப்பின் ‘தாஸன்’ எனவும் இருக்கவேண்டும். (உ—ம்.:— சந்திரசர்மா, ரவிவர்மா, சந்திரகுப்தன், ஹரிதாஸன் என்றவாறு.) (9)</p>
<p class="Text">பெயர் பொருளற்றதாகவும், வெள்கும்படியாகவும், அமங்கலமாகவும், அருவருக்கத்தக்கதாகவும், தவறான பொருள் தருவதாகவும் இருக்கக்கூடாது. எழுத்துக்கள் சமமாகவும் இருக்கவேண்டும். (10)</p>
<p class="Text">பெயர் மிக நீளமுள்ளதாகவும், மிகக் குறுகியதாகவும், கடின அட்சரங்கள் கொண்டதாகவும் இருக்கக் கூடாது. உச்சரிக்க எளிதாகவும், கடினமான புணர்ச்சியில்லாமலும், முடிவெழுத்து எளிமையாகவும் இருக்க வேண்டும். (11)</p>
<p class="Text">இவ்வாறு நாமகரணம் செய்தபின்பு பிரசவ அறையிலிருந்து குழந்தையை வீதி முதலான வெளி இடங்களுக்கு அழைத்துச் செல்லுதல் என்கிற உபநிஷ்கிரமணம் என்னும் சடங்கு முதல் உபநயனம் வரையிலுள்ள சடங்குகளைப் பிதாவினால் செய்யப் பெற்று, குருவின் வீட்டிற்குச் சென்று அங்கு முறைப்படி வேதமோதுதலைச் செய்யவேண்டும். (12)</p>
<p class="Text">அரசனே! குருவின் இல்லத்திலிருந்து கொண்டு முறைப்படி வேதமோதுதலை முடித்து குருவிற்கு தட்சிணைகள் அளித்துவிட்டு, இல்வாழ்க்கையை மேற்கொள்ள விரும்பினால் இல்லறத்தை மேற்கொள்ளலாம். (13)</p>
<p class="Text">அவ்வாறு இல்லறத்தை ஏற்க மனம் ஒப்பவில்லையெனில் திடமான சங்கல்பத்தோடு நைஷ்டிகப் பிரும்மசாரியாக வேதமோதுதலிலும், சமிதாதானம் என்னும் அக்னி காரியத்தால் அக்னியை வழிபடுதலிலும் ஈடுபாடு கொண்டு குருவிற்கும் அவரது புத்திரர்களுக்கும் பணிவிடை செய்து கொண்டிருக்கலாம். (14)</p>
<p class="Text">அல்லது தன் விருப்பப்படி வானப்பிரஸ்த ஆசிரமத்தையோ, துறவறத்தையோ மேற்கொள்ளலாம். முதலில் என்ன உறுதி (சங்கல்பம்) ஏற்றானோ, அதன்படியே நடக்கவேண்டும். (இல்லறமேற்கும் இச்சையிருந்தால்) தன் வயதிற்கு மூன்றில் ஒரு பங்கிற்கு மேற்படாத வயதுள்ளவளாகவும், அதிக அகலமுள்ள கூந்தலும், மிகக் குறைவான கூந்தலும் இல்லாதவளாகவும், அதிக கருப்பானவளாகவும், அதிக வெளுப்புள்ளவளாகவும் உள்ள பெண்ணை வரிக்கக்கூடாது. (15,16)</p>
<p class="Text">எப்பெண் பிறவியிலிருந்தே அங்கக்குறைவுடையவளோ, தூய்மையற்றவளோ, உடலில் உரோமங்கள் நிறைந்துள்ளவளோ, நல்ல குடிப்பிறப்பற்றவளோ, நோயுற்றவளோ, அவளைத் திருமணம் செய்து கொள்ளக் கூடாது. (17)</p>
<p class="Text">எப்பெண் தீயநடத்தை கொண்டவளோ, கடுமையாகப் பேசுபவளோ, தொழுநோய் முதலிய நோயுள்ள தாய்தந்தையர்க்குப் பிறந்தவளோ, மீசை முதலிய ஆண்பிள்ளைக்குரிய இலக்கணங்கள் உள்ளவளோ, ‘கர்,கர்’ என்று கரகரப்பான குரலுள்ளவளோ, காக்கையைப் போன்று கேட்கச் சகிக்காத குரலுடையவளோ, இமைகளில் மயிர்ச்செறிவற்றவளாகவும் உருண்டையான கண்கள் கொண்டவளாகவும் இருப்பவளோ, அவளைத் திருமணம் செய்து கொள்ளக்கூடாது. (18,19)</p>
<p class="Text">மயிர்மொய்த்த கணுக்கால் கொண்டவளும், உயர்ந்து காணப்படும் புறங்கால்கள் உள்ளவளும், சிரிக்கும்போது கன்னத்தில் குழி விழுமாறு உள்ளவளுமான கன்னிகையைத் திருமணம் செய்துகொள்ளக் கூடாது. உக்கிரமான பொலிவுள்ளவள், வெண்மையான நகமுள்ளவள், சிவந்த கண்கள் உடையவள், பெருத்த கைகால்கள் உள்ளவள் போன்ற பெண்ணை புத்தியுடையவன் திருமணம் செய்து கொள்ள மாட்டான். (20,21)</p>
<p class="Text">எவள் மிகக் குட்டையாக அல்லது நெட்டையாக இருப்பாளோ, இரு புருவங்களும் ஒன்றோடொன்று கூடப் பெற்றவளோ, மிக்க இடைவெளியுள்ள பற்கள் கொண்டவள், பற்கள் உதட்டிற்கு வெளியே வந்தவள், கடுமையும் பயங்கரமான தோற்றமும் உள்ள முகம் கொண்டவள் ஆகிய பெண்களை விவாகம் செய்து கொள்ளக் கூடாது. (22)</p>
<p class="Text">மன்னனே! தாய் வழியில் ஐந்து தலைமுறைக்கும், தந்தை வழியில் ஏழு தலைமுறைக்கும் உட்படாதிருக்கும் பெண்ணை முறைப்படி விவாகம் செய்து கொள்ளலாம். (23)</p>
<p class="Text">இந்தத் திருமணம் எட்டுவிதமாகும். அவை பிராம்மம், தைவம், ஆர்ஷம், பிராஜாபத்தியம், ஆசுரம், காந்தர்வம், ராக்ஷஸம், பைசாசம் என்பன. (பிராம்மமாவது வரனை வலுவில் அழைத்துத் தன் சக்திக்குத் தக்கவாறு கன்னிகையை அலங்காரம் செய்து கொடுப்பது. தைவமாவது வேள்வி செய்வதில் ரித்விக்காக இருப்பவனுக்குப் பெண்ணைத் தருவது. ஆர்ஷமாவது இரண்டு பசுமாடுகளைப் பெற்றுக் கொண்டு கன்னிகையைக் கொடுப்பது. பிராஜாபத்தியமாவது பெண்ணும் ஆணும் இருவருமாகச் சேர்ந்து தர்மத்தை நன்கு நடத்துதற்குச் செய்வது. ஆசுரமாவது பணம் பெற்றுக் கொண்டு கன்னிகையைக் கொடுப்பது. காந்தர்வமாவது இருவருடைய மனதும் ஒன்றுபட்டபோது செய்வது. ராக்ஷஸமாவது சண்டையில் வலியக் கன்னிகையைக் கவர்ந்து வந்து திருமணம் செய்து கொள்வது. பைசாசமாவது பிறரை ஏமாற்றிவிட்டுக் கன்னிகையைக் கவர்ந்து வருவது. இவ்வெட்டு வகையில் முதல் நான்கும் அந்தணர்கட்கு ஏற்றது. காந்தர்வமும் ராக்ஷஸமும் மன்னர்களுக்கேற்றது. வைசியர்கட்கு ஆசுரம் கூடும். பைசாசம் எவர்க்கும் தகுதியற்றது. இது மிகவும் தாழ்ந்ததாகக் கருதப்படுகிறது.) (24)</p>
<p class="Text">இவ்வெட்டு வகையான விவாகங்களுள் எந்த வர்ணத்தாருக்கு எந்த விவாகம் தகுமென்று ரிஷிகள் விதித்திருக்கிறார்களோ, அந்த விவாக முறைப்படி பெண்ணை ஏற்கவேண்டும். மற்றதைத் தள்ள வேண்டும். இவ்வாறு இல்வாழ்க்கைத் துணையை ஏற்று அவளோடுகூட யாதொரு குறைவுமின்றி இல்லறத்தை நல்லறமாக நடத்தி வர வேண்டும். இவ்வாறு செய்வதால் பெருத்த இன்பங்களைப் பெறலாம்.” (25,26)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பத்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-11">பதினோராவது அத்தியாயம் — இல்வாழ்வானது ஒழுக்க நெறிமுறை</p>
<p class="Text"><span class="char-style-override-7">சகர மன்னன் கேட்கிறான்——</span> “முனிவரே! இல்லறத்தானது நல்லொழுக்கங்களைக் கேட்க விரும்புகிறேன். எதை அனுஷ்டிப்பதனால் இகபர உலகங்களின் துன்பங்களை அனுபவிக்க மாட்டானோ, அவ்வாறான நல்லொழுக்கங்களைக் கேட்க விரும்புகிறேன்.” (1)</p>
<p class="Text"><span class="char-style-override-7">ஔர்வ மகரிஷி கூறுகிறார்——</span> “மன்னவனே! நல்லொழுக்கங்களின் இலக்கணங்களைக் கூறுகிறேன், கேள், நல்லொழுக்கம் உள்ளவன் இகபர உலகங்களை வெற்றி கொள்வான். ‘ஸத்’ என்பதற்கு சாது என்று பொருள். குற்றமற்றவனே ‘சாது’ என்றழைக்கப்படுகிறான். அந்த சாது புருஷனுடைய ஆசார அனுஷ்டானமே ‘சதாசாரம்’ எனப்படும். (2,3)</p>
<p class="Text">மன்னனே! இந்த சதாசார அனுஷ்டானங்களைக் கூறியவர்களும் செய்தவர்களும் யாரென்றால் சப்தரிஷிகளும் மனுக்களும் பிரஜாபதிகளுமே ஆகும். (4)</p>
<p class="Text">மன்னவனே! புத்திசாலியானவன் பிரும்ம முகூர்த்தத்தில் கண்விழித்தெழுந்திருந்து மனதில் தர்மத்தையும், அதற்கு மாறுபடாத பொருளையும் சிந்திக்க வேண்டும். (5)</p>
<p class="Text">மேலும் தர்மத்திற்கும் பொருளுக்கும் குறைவு ஏற்படாதவாறான காமத்தை(இன்பத்தை)யும் சிந்திக்கலாம். இவ்வாறு சிந்திப்பதனால் இம்மை—மறுமைகளின் பயன்களின் குறைவு ஏற்படாமல் இருக்க அறம், பொருள், இன்பம் ஆகிய இம்மூன்றிலும் ஒரே மாதிரியான பிடிப்பு இருக்க வேண்டும். (6)</p>
<p class="Text">அரசே! தர்மத்திற்கு மாறுபடுமானால் பொருளையும் இன்பத்தையும் துறக்க வேண்டும். தர்மமானாலும் காலப்போக்கில் சுகத்தைத் தராததாயும், துன்பத்தையே தருவதாயும் உலக நடத்தைக்கு விரோதமாகவும் இருந்தால் அதையும் விட்டுவிட வேண்டும். (7)</p>
<p class="Text">மன்னர் மன்னனே! பிரம்ம முகூர்த்தத்தில் இப்படிச் சிந்தித்து எழுந்திருந்தபின் கிராமத்திற்குத் தென்மேற்கு பக்கம் அம்பு பாயும் அளவு தூரத்திற்கப்பால் சென்று மலஜலம் கழிக்கவேண்டும். தனது வீட்டிலிருந்து சற்று தூரம் சென்றுதான் மலஜலம் கழிக்க வேண்டும். கால் கழுவுதல், எச்சில் துப்புதல் முதலிய அசுத்த காரியங்களைத் தன் வீட்டு முற்றத்தில் செய்யக்கூடாது. (8,9)</p>
<p class="Text">தனது நிழல், மரத்தின் நிழல், பசு, சூரியன், அக்னி, வாயு (காற்று), குருநாதர், அந்தணர் ஆகியவர்களுக்கு முன்னின்று என்றும் மலஜலம் கழிக்கக் கூடாது. (10)</p>
<p class="Text">மேலும் அரசே! உழுத நிலம், பயிர்கள் முளைத்திருக்கும் வயல், பசுக்கொட்டில், மக்கள் கூடியிருக்கும் இடம், நடுப்பாதை, ஆறு முதலானவற்றின் கரைகள், நதி முதலிய புண்ணியபூமி, நீர், இடுகாடு முதலிய இடங்களில் மலஜலம் கழிக்கக் கூடாது. (11,12)</p>
<p class="Text">மன்னா! இவ்வாறு செய்வதில் ஏதாவது குற்றங்குறை இருக்குமாகில் அறிவாளியாக இருப்பவன் பகலில் வடக்கு நோக்கியும், இரவில் தெற்கு நோக்கியும் ஜலம் கழிக்கலாம். (13)</p>
<p class="Text">அன்றியும் பூணூலை வலது காதில் சுற்றிக் கொண்டும் தலையைத் துணியினால் மூடிக் கொண்டும் மலஜலம் கழிக்கவேண்டும். அவ்வாறு மலஜலம் கழித்த இடத்தில் எதிலும் மோதாமலும், ஒன்றும் பேசாமலும் காரியம் முடிந்தவுடன் செத்தை(குப்பை)களினால் அவ்விடத்தை மறைத்துவிட்டு வரவேண்டும். (14)</p>
<p class="Text">மன்னனே! அதன்பின் புற்று மண், எலி தோண்டித் தள்ளிய மண், தண்ணீருக்குள் இருக்கும் மண், கழுவிக் கொண்டபின் மீதமான மண், வீடு பெருக்கின மண், எறும்பு முதலிய மிகச் சிறிய பூச்சிகளால் வெளித் தள்ளப்பட்ட மண், கலப்பையினால் வெளியே தள்ளப்பட்ட மண் — இவ்வாறான மண்ணைக் கொண்டு கழுவிக் கொள்ள உபயோகப்படுத்தக் கூடாது. (15,16)</p>
<p class="Text">அரசனே! அதன்பின் சுத்தமேற்படுவதற்காக லிங்கத்தில் (ஆண்/பெண் குறியில்) ஒரு தரமும், குதத்தில் மும்முறையும், இடது கையைப் பத்து தரமும், மறுபடியும் இரண்டு கைகளையும் ஏழு தரமும் மண்ணிட்டுப் பின் தூயதான நீரினால் கழுவிக் கொள்ள வேண்டும். அப்பொழுதுதான் சுத்தம் ஏற்படும். (17)</p>
<p class="Text">அதன்பின் நாற்றமும் நுரையுமில்லாத சுத்தநீரினால் மும்முறை ஆசமனம் செய்து பின் நிதானமாக வேண்டிய அளவு மண்ணை எடுத்துக் கொள்ள வேண்டும். (18)</p>
<p class="Text">அம்மண்ணினால் கால்களை நன்கு தேய்த்து நீரினால் நன்கு அலம்பியபின் மும்முறை வாயை நன்கு கொப்பளிக்க வேண்டும். பின் இருமுறை முகத்தைத் துடைத்துக் கொள்ளவேண்டும். அதன்பின் நீரை எடுத்து சிரசில் புரோக்ஷித்துக் கொண்டு, உச்சந்தலை, இரண்டு கைகள், தொப்புள் மற்றும் இதயம் (மார்பு) முதலிய அங்கங்களை விதிப்படி விரலால் தொடவேண்டும். (19,20)</p>
<p class="Text">பின் பாவத்தைப் போக்கும் வேதமந்திரங்களான அகமர்ஷண சூக்தத்தைச் சொல்லி நீராடி, சந்தியாவந்தனம் முதலிய நித்திய கர்மங்களை முறைப்படிச் செய்ய வேண்டும். அதன்பின் தலைக்கேசத்தை ஆற்றுதல், கண்ணாடி பார்த்தல், கண்களுக்கு மையிடுதல், அருகம்புல்லைக் காணல் முதலிய மங்களம் அளிக்கக் கூடிய செயல்களைச் செய்யவேண்டும். (21)</p>
<p class="Text">அதன்பின் மன்னனே! தனது வருண தர்மத்திற்குத் தகுந்தாற்போல் நித்திய ஜீவனத்திற்காகத் தனத்தைத் தேட முற்பட வேண்டும். பின் மிகுந்த சிரத்தையோடு வேள்வி செய்தல் முதலிய நித்தியகர்மங்களைச் செய்யவேண்டும். (22)</p>
<p class="Text para-style-override-7">சோமஸம்ஸ்தா, ஹவிஸம்ஸ்தா மற்றும் பாகஸம்ஸ்தா என்று கூறப்படும் யாகங்கள் பணத்தைக் கொண்டே செய்யவேண்டியிருப்பதால் அந்தணன் பணத்தைச் சம்பாதிக்க வேண்டும். (23)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok para-style-override-17"><span>‘ஔபாஸநமஷ்டகா பார்வணஶ்ராத்</span><span class="char-style-override-38">3</span><span>த</span><span class="char-style-override-38">4</span><span>: ஶ்ராவண்யாக்</span><span class="char-style-override-38">3</span><span>ரஹாயணீ சைத்ர்ய ஆஶ்வயுஜீதி ஸப்த பாகயக்ஞஸம்ஸ்தா</span><span class="char-style-override-38">2</span><span>: । அக்</span><span class="char-style-override-38">3</span><span>ந்யாதே</span><span class="char-style-override-38">4</span><span>யமக்</span><span class="char-style-override-38">3</span><span>நிஹோத்ரம் த</span><span class="char-style-override-38">3</span><span>ர்ஶபூர்ணமாஸாவாக்</span><span class="char-style-override-38">3</span><span>ரயணம் சாதுர்மாஸ்யாநி நிரூட</span><span class="char-style-override-38">4</span><span>பஶுப</span><span class="char-style-override-38">3</span><span>ந்த</span><span class="char-style-override-38">4</span><span>: ஸௌத்ராமணீதி ஸப்த ஹவிர்யக்ஞஸம்ஸ்தா</span><span class="char-style-override-38">2</span><span>: । அக்நிஷ்டோமோ அத்யக்</span><span class="char-style-override-38">3</span><span>நிஷ்டோம உக்த</span><span class="char-style-override-38">2</span><span>: ஷோட</span><span class="char-style-override-38">3</span><span>ஶீ வாஜபேயோ</span><span class="char-style-override-39">ऽ</span><span>திராத்ராப்தோர்யாமா இதி ஸப்த ஸோமஸம்ஸ்தா</span><span class="char-style-override-38">2</span><span>: ।’</span></p>
<p class="Foot-Note">ஔபாசனம், அஷ்டகா சிராத்தம், பார்வண சிராத்தம், சிராவணம், அக்ரஹாயணம், சைத்ரம், ஆஶ்வின (புரட்டாசி) மாத பௌர்ணமி என்கிற ஏழும் பாகயக்ஞ ஸம்ஸ்தைகள். அக்னி ஆதேயம், அக்னிஹோத்ரம், தர்சபூர்ணமாசம், ஆக்ரயணம், சாதுர்மாஸ்யம், யக்ஞபசுபந்தம், ஸௌத்ராமணி — இவை ஏழும் ஹவிர்யக்ஞ ஸம்ஸ்தைகள். அக்னிஷ்டோமம், அத்யக்னிஷ்டோமம், உக்தம், ஷோடஶீ, வாஜபேயம், அதிராத்ரம், ஆப்தோர்யாமம் என்கிற ஏழும் ஸோமயக்ஞ ஸம்ஸ்தைகள்.)</p>
<p class="Text">நடுப்பகலானவுடன் திரும்பவும் நித்யகர்மானுஷ்டானங்கள் செய்வதற்காக நதிகள் (கிழக்கு முகமாகக் கடலில் கலப்பது), நதங்கள் (மேற்கு முகமாக ஓடிக் கடலில் கலப்பவை), தடாகங்கள், தேவாலயங்களிலுள்ள குளங்கள், மலையிலிருந்து விழும் அருவிகள் ஆகியவைகளில் ஸ்நானம் செய்யவேண்டும். (24)</p>
<p class="Text">இவைகள் கிடைக்காமற்போனால் கிணற்றிலிருந்து நீரை எடுத்து, அதன் பக்கத்திலுள்ள தரையில் நின்று நீராடவேண்டும். அங்கும் நீராட முடியவில்லையெனில் கிணற்றிலிருந்து எடுக்கப்பட்ட நீரைக் கொண்டு வீட்டிற்குள்ளேயே நீராடலாம். (25)</p>
<p class="Text para-style-override-7">இவ்வாறு நீராடியபின் தூயதான ஆடை அணிந்து தேவதைகள், ரிஷிகள், பித்ருக்கள் ஆகியவர்களைக் குறித்து, அவரவர்கள் தீர்த்தத்தினால் தர்ப்பணம் செய்யவேண்டும். (26)</p>
<p class="Foot-Note">(<span class="char-style-override-7">குறிப்பு:—</span> வலது கைவிரல்களின் நுனியால் விடப்படும் தீர்த்தம் தேவதீர்த்தம். சுண்டுவிரலுக்கும் கட்டைவிரலுக்கும் இடையில் உள்ளங்கையினால் இடதுபுறமாக விடுவது ரிஷிதீர்த்தம். ஆள்காட்டி விரலுக்கும் கட்டைவிரலுக்கும் இடையில் வலப்புறமாக நீரைவிடுவது பித்ருதீர்த்தம். சாதாரண ஜலத்தை மந்திரத்தால் ஜபித்து தேவாதிகளைக் குறித்து விடப்படும் பொழுது, அந்த ஜலம் பரிசுத்தமாகித் தீர்த்தமாகிறது.)</p>
<p class="Text">தேவதைகளுக்கும் ரிஷிகளுக்கும் தர்ப்பணம் செய்யும்போது மும்மூன்று முறையும், பிரஜாபதியான பிரும்மாவைக் குறித்து தர்ப்பணம் செய்யும்போது ஒரு முறையும் தர்ப்பணம் செய்தல் வேண்டும். (27)</p>
<p class="Text">மன்னனே! பித்ருக்களுக்கு அதாவது பிதா (தந்தை), பிதாமகர் (பாட்டனார்), பிரபிதாமகர் (கொள்ளுத்தாத்தா) ஆகியவர்களுக்குத் தர்ப்பணம் செய்யும்போது அவர்களுக்குத் திருப்தி ஏற்படுவதற்காக மும்மூன்று முறை தர்ப்பணம் செய்யவேண்டும். அதேபோல மாதாமகர் (தாய்வழிப் பாட்டனார்), மாத்ருபிதாமகர் (தாய்வழிப் பாட்டனாரின் தந்தை), மாத்ருபிரபிதாமகர் (தாய்வழிப் பாட்டனாரின் தந்தைக்கு தந்தை) ஆகியவர்களுக்கும், அவர்களது திருப்திக்காக மிகுந்த சிரத்தையுடன் பித்ரு தீர்த்தத்தினால் மும்மூன்று முறை தர்ப்பணம் செய்யவேண்டும். இனி காம்யதர்ப்பணம் பற்றிக் கூறுகிறேன், கவனமாகக் கேள். (28,29)</p>
<p class="Text">மாதா (தாய்), மாதாமஹீ (தாயின் தாய்), மாதுர்பிதாமஹீ (தாயின் பாட்டி), குருவின் மனைவி, குரு, மாமா, தன் இஷ்டமான நண்பன், அரசன் என்று இவர்களுக்கும் தர்ப்பணம் செய்யலாம். மன்னனே! இது இவர்களுக்கு என்று கூறித் தர்ப்பணம் செய்து பின் அனைத்து பூதங்களும் நன்மை பெறவேண்டி தேவர்கள் முதலியவர்களைக் குறித்துத் தர்ப்பணம் செய்துவிட்டுப் பின் தன் விருப்பப்படி இஷ்டப்பட்ட தொடர்புடையவர்கள் அனைவருக்கும் தர்ப்பணம் செய்ய வேண்டும். (30,31)</p>
<p class="Text">தேவர்களைக் குறித்துத் தர்ப்பணம் செய்யும்போது தேவர்கள், அசுரர்கள், யட்சர்கள், நாகர்கள், கந்தர்வர்கள், அரக்கர்கள், பிசாசர்கள், குஹ்யகர்கள், சித்தர்கள், கூஷ்மாண்டர்கள், பசுக்கள், பட்சிகள், ஜலசரங்கள் (நீர்வாழ்வன), ஸ்தலசரர்கள் (நிலத்தில் வாழ்வன), காற்றைச் சாப்பிடுபவைகள் முதலிய அனைத்து ஜீவராசிகளும் ‘என்னால் தரப்படும் இந்த தீர்த்தத்தினால் திருப்தி அடையட்டும்’ என்று கூறி தர்ப்பணம் செய்யவேண்டும். (32,33)</p>
<p class="Text">எந்த ஜீவன்கள் அனைத்து நரகங்களிலும் பலவிதமான நரகயாதனையை அனுபவித்து வருகின்றனவோ, அவைகளின் திருப்திக்காக நான் இந்த தீர்த்தத்தினால் தர்ப்பணம் செய்கிறேன். எனது சுற்றத்தாரோ அல்லது சுற்றமற்றவரோ, எவர்கள் எனது முந்திய பிறவிகளில் எனது சுற்றமாக இருந்தனரோ, மேலும் எனது தர்ப்பணத்தை விரும்பி ஏற்றுக்கொள்ளக் கூடியவர்கள் எவர்களோ, அவர்கள் அனைவரும் நான் தரும் இந்த தீர்த்தத்தினால் மனம் நிறைவு பெறட்டும். (34,35)</p>
<p class="Text">பசியினாலும் தாகத்தினாலும் பீடிக்கப்பட்ட ஜீவன்கள் எங்கிருந்தாலும் நான் கொடுக்கும் இந்த எள்நீரால் திருப்தி அடையட்டும். மன்னனே! இவ்வாறு நான் இதுவரை காம்ய தர்ப்பணத்தைப் பற்றிச் சொன்னேன். இவ்வாறான காம்ய தர்ப்பணத்தினால் ஒருவன் அனைத்துலக ஜீவராசிகளையும் திருப்தி அடையும்படிச் செய்கிறான். (36,37)</p>
<p class="Text">குற்றமற்ற அரசே! இவ்வாறு மேற்கூறிய ஜீவராசிகளைக் குறித்து சிரத்தையோடு செய்யப்படும் காம்ய தர்ப்பணத்தினால் மனம் நிறைவடையும் இவ்வுலக ஜீவராசிகளின் திருப்தியினால் அளவு கடந்த புண்ணியம் ஏற்படுகிறது. (38)</p>
<p class="Text">இப்படி காம்ய தர்ப்பணம் செய்த பிறகு மும்முறை ஆசமனம் செய்து சூரியனைக் குறித்து இரு கைகளையும் சேர்த்துக் குவித்து அதில் நிறைய நீரையெடுத்து ஜல அஞ்சலி தரவேண்டும். அப்பொழுது ‘வேதங்களினால் ஒளிர்ந்து கொண்டு உலகங்களைப் படைப்பவராய், மிகுந்த தூய்மை உள்ளராய், நாம் செய்யும் செயல் அனைத்திற்கும் ஒரே சாட்சியாய், ஸ்ரீவிஷ்ணுவின் தேஜோரூபமாய் விளங்கும் சூரிய பகவானுக்கு நமஸ்காரம்’ என்று கூறி சூர்யார்க்கியம் விடவேண்டும். அதன்பின் தன் வீட்டிலிருக்கிற தேவதா விக்ரகத்திற்குத் திருமஞ்சனம் செய்து திருமாலை சார்த்தி, தூபம், தீபம் காண்பித்து, நைவேத்தியம் முதலான உபசாரங்களைக் கண்டருளச் செய்து வழிபாடு செய்யவேண்டும். மன்னனே! அதன்பின் பிரும்மாகுதி முதலான வைசுவதேவம் செய்து கிரகங்கள், காசியபர், அனுமதி ஆகியவர்களுக்கு அன்னத்தினால் பலியிட வேண்டும். (39—42)</p>
<p class="Text">இவ்வாறு பலியிட்டு மீதமான அன்னமான ஹவிசினால் பூமி, மேகம் ஆகியவைகளைக் குறித்து உதக பாத்திரத்திலும் (ஜலம் நிரம்பிய இப்பாத்திரம் அக்னிஹோத்திரம் செய்யும் சமயம் அருகில் வைக்கப்படும். ‘இந்த ஆகுதி எனக்கில்லை’ என்று கூறி ஆகுதி தந்த மீதியை இதில் விடவேண்டும்), பின் வீட்டின் முன்புற வாயிற்படியின் இருபுறமும் தாதா, விதாதா என்பவர்களுக்கும், நடுவில் பிரும்மாவிற்கும் பலி தரவேண்டும். அசரேறே! இனி திக்பாலகர்களின் பூசை முறையைப் பற்றிக் கூறுவேனாக. நன்கு கவனித்துக் கேள். (43)</p>
<p class="Text">நன்கு படித்தவனான அறிஞன் கிழக்கில் இந்திரனுக்கும், தெற்கில் யமதருமராஜனுக்கும், மேற்கில் வருணனுக்கும், வடக்கில் சந்திரனுக்கும் ஹோமம் செய்து மீதமான ஹவிஸிலிருந்து பலி தர வேண்டும். (44)</p>
<p class="Text">கிழக்கிற்கும் வடக்கிற்கும் நடுவிலான வடகிழக்கில் தன்வந்தரிக்கும் பலி தந்த பிறகு வைசுவதேவம் என்கிற கருமத்தைச் செய்யவேண்டும். (45)</p>
<p class="Text">வைசுவதேவ பலி செய்யும்போது வாயவீய திசையான வடமேற்கு திசையில் வாயுவிற்கும், மற்ற எல்லா திசைகளிலும் வாயு மற்றும் அந்தந்த திக்பாலகர்கட்கும் பலியிட வேண்டும். இதேபோல பிரும்மா, ஆகாயம், சூரியன் ஆகியவர்களுக்கும் அவர்களுடைய திசைக்குத் தக்கவாறு (அதாவது நடுவில்) பலி தர வேண்டும். (46)</p>
<p class="Text">அதன்பின் மன்னனே! விசுவேதேவர்கள், விசுவபூதங்கள், விசுவபட்சிகள், பித்ருக்கள், யட்சர்கள் ஆகியவர்களுக்கும் அவர்களுடைய இடத்திற்கேற்றவாறு பலிதானம் செய்யவேண்டும். (47)</p>
<p class="Text">அதற்குப் பிறகு அறிஞனாக இருப்பவன் மேலும் சிறிது அன்னத்தையெடுத்து ஒரே மனதோடு தூய்மையான இடத்தில் தன் விருப்பப்படி அனைத்து ஜீவராசிகளுக்கும் பலி தர வேண்டும். (48)</p>
<p class="Text">அப்பொழுது இம்மாதிரி சொல்லி பலி தர வேண்டும்— “தேவதைகள், மனிதர்கள், விலங்குகள், பறவைகள், சித்தர்கள், யட்சர்கள், சர்ப்பங்கள், தைத்தியர்கள், பிரேதங்கள், பிசாசங்கள், மரம்—செடி—கொடிகள், எறும்பு போன்ற பூச்சி—புழுக்கள் முதலான அனைத்து ஜீவராசிகள் மற்றும் தாங்கள் செய்த கர்மவினை தளைகளால் கட்டப்பட்டுப் பசியினால் பீடிக்கப்பட்டவர்கள் ஆகிய நான் தரும் இந்த அன்னபலியை விரும்பி ஏற்பவர்கள் அனைவருக்குமாக நான் இந்த அன்னபலியைத் தருகிறேன். அதனால் அவர்கள் மனநிறைவெய்தி மகிழட்டும். (49,50)</p>
<p class="Text">எவர்களுக்குத் தாயோ, தந்தையோ, வேறு சுற்றத்தார்களோ, நெருங்கின சிநேகிதர்களோ இல்லையோ, அன்னத்தைத் தர சாதனம் எதுவுமில்லையோ, அன்னம் கிடைக்காதவர்களோ, ஆகியவர்களுடைய மனநிறைவிற்காக நான் இந்த அன்னத்தைத் தரையில் வைக்கிறேன். அவர்கள் இதனால் திருப்தியடைந்து மகிழட்டும். (51)</p>
<p class="Text">இந்த அனைத்து ஜீவராசிகளும் இந்த அன்னமும் நானும் சாட்சாத் ஸ்ரீவிஷ்ணுவே. ஏனெனில், அவரை விடுத்து அல்லது அவரிலிருந்து வேறுபட்டதாக எதுவுமே இல்லை. ஆகவே, அனைத்து ஜீவராசிகட்கும் உடலாக இருக்கும் இந்த அன்னத்தை அவர்களது புஷ்டிக்காக அளிக்கிறேன். (52)</p>
<p class="Text para-style-override-7">எட்டுவிதமான தேவகணங்கள், ஐந்துவிதமான விலங்கினங்கள், ஒரேவிதமான மனித கணம் — இவ்வாறான பதினான்கு பூதகணங்களிலும் சேர்ந்த அனைத்து ஜீவராசிகளும் திருப்தி அடையுமாறு இந்த அன்னத்தை இங்கு தருகிறேன். இதனால் அந்த ஜீவராசிகள் அனைத்தும் மனம் மகிழட்டும்.” (53)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அஷ்டவித<span class="char-style-override-38">4</span>ம் தை<span class="char-style-override-38">3</span>வத்வம் தைர்ய—</p>
<p class="Foot-Note-Slok">க்<span class="char-style-override-38">3</span>யோந்யஞ்ச பஞ்சதா<span class="char-style-override-38">4</span> ப<span class="char-style-override-38">4</span>வதி ।</p>
<p class="Foot-Note-Slok">மாநுஷ்யம் சைகவித<span class="char-style-override-38">4</span>ம்</p>
<p class="Foot-Note-Slok para-style-override-9">ஸமாஸதோ பெ<span class="char-style-override-38">4</span>ளதிக: ஸர்க<span class="char-style-override-38">3</span>: ॥)</p>
<p class="Text para-style-override-7">இவ்வாறு சொல்லி இல்லறத்தான் மிகுந்த ஈடுபாட்டுடன் அனைத்து ஜீவராசிகட்கும் உபகாரமாக அன்னத்தைத் தரையில் இடவேண்டும். ஏனெனில், இல்லறத்தானல்லவோ அனைத்து ஜீவராசிகளுக்கும் ஆதாரமாகிறான். (54)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">இல்வாழ்வான் என்பான் இயல்புடைய மூவர்க்கும்</p>
<p class="Foot-Note-Slok"> நல்லாற்றின் நின்ற துணை.</p>
<p class="Foot-Note-Right">— திருக்குறள் 41</p>
<p class="Foot-Note-Slok">ஸக்<span class="char-style-override-38">3</span>ருஹஸ்த<span class="char-style-override-38">2</span>: யஸ்த்ரயாணாம்</p>
<p class="Foot-Note-Slok">க<span class="char-style-override-38">3</span>தாநாம் த<span class="char-style-override-38">4</span>ர்ம பத்<span class="char-style-override-38">3</span>த<span class="char-style-override-38">4</span>திம் ।</p>
<p class="Foot-Note-Slok">ஸஹாய: ஸ்யாத்ஸ்தி<span class="char-style-override-38">2</span>ரதா:</p>
<p class="Foot-Note-Slok para-style-override-9">ஸதா<span class="char-style-override-38">3</span>சரண வர்த்மஸு ॥</p>
<p class="Text">அரசே! அதன்பின் நாய், சண்டாளன், பறவைகள் இவற்றிற்காகவும், கீழ்நிலைக்குத் தள்ளப்பட்டவர்கள், மக்கட்செல்வம் அற்றவர்கள் ஆகியவர்களுடைய திருப்திக்காகவும் தரையில் அன்னத்தினால் பலி வைக்க வேண்டும். (55)</p>
<p class="Text">அதன்பின் பசுமாட்டினிடம் பால் கறக்கும் நேரம் (கால் நாழிகை = 6 நிமிட நேரம்) அல்லது தன் விருப்பப்படி அல்லது அதற்கும் சற்று நேரம் அதிகமாகவாவது யாராவது விருந்தாளி (அதிதி) வருகிறாரா! என்று வீட்டு முற்றத்தில் எதிர்பார்த்திருக்க வேண்டும். (56)</p>
<p class="Text">அவ்வாறு விருந்தாளி ஒருவர் வந்தால் அவரை முகமன் கூறி வரவேற்று ஆசனமளித்துக் கால் கழுவ நீர் அளித்து உபசரிக்க வேண்டும். (57)</p>
<p class="Text">அதன்பின் மிகுந்த ஈடுபாட்டுடன் அன்னம் பரிமாறுதல், அவர்கள் கேட்கும் கேள்விகளுக்கு அன்பாக இன்சொல்லால் பதில் கூறி, அவர்கள் திரும்பப் போகும்போது அவர்கள் பின் சென்று வழியனுப்பி, அவர்களை மகிழ்விக்க வேண்டும். (58)</p>
<p class="Text">அவ்வாறு வந்த விருந்தாளியின் குலம், கோத்திரம், அவரது இடம் ஆகியவைகள் தெரியாவிட்டாலும், வேறு ஊரிலிருந்து வந்தவரானாலும், நியதமாக ஒரே ஊரிலே வாசம் செய்யாதவராக இருந்தாலும் அவரையும் நன்கு உபசரித்துப் பூஜிக்க வேண்டும். தன் ஊரிலேயே இருப்பவரை விருந்தாளியாகக் கொண்டு உபசரிப்பது அவ்வளவு சரியில்லை. (59)</p>
<p class="Text">வேறு தேசத்திலிருந்து வந்தவன், தனக்கு உறவினன் என்கிற முறையற்றவன், கைம்முதல் இல்லாமல் ஏழையாக இருப்பவன், குலம், ஒழுக்கம் இவைகளைப் பற்றித் தெரியாதவன், அன்னம் சாப்பிடும் இச்சை கொண்டவன் ஆகிய அதிதியைக் குறித்து விருந்தோம்பல் செய்யாமல் தான் மட்டும் சாப்பிடுபவன் நரகமான கீழ்நிலையை அடைவான். (60)</p>
<p class="Text">வந்த விருந்தாளியைக் குறித்து வேத அத்யயனம் செய்தவரா? உங்கள் குலம் என்ன? கோத்திரம் என்ன? ஒழுக்கம் என்ன? என்பது முதலான கேள்விகளைக் கேட்காமல், ‘பிரும்மதேவரே விருந்தாளியாக வந்திருக்கிறார்’ என்று எண்ணி உபசரித்துப் பூசிக்க வேண்டும். (61)</p>
<p class="Text">அரசே! இவ்வாறு வந்த விருந்தாளியை உபசரித்த பின் தன் கிராமத்தைச் சேர்ந்தவரும், பூதயக்ஞம், பாகயக்ஞம் முதலிய ஐந்து யக்ஞங்களைச் செய்பவரும், குலகோத்திர ஆசாரங்களிலே தனக்கு நன்கு தெரிந்தவராயிருக்கும் ஓர் அந்தணனைப் பித்ருக்களின் திருப்திக்காகப் போஜனம் செய்விக்க வேண்டும். (62)</p>
<p class="Text">மேலும் அரசே! மனுஷ்ய யக்ஞத்தின் விதிப்படி ‘மனிதர்களுக்காக இது’ என்கிற மந்திரத்தைக் கூறி முதலிலேயே தனியாக எடுத்து வைக்கப்பட்ட அன்னத்தினால் நன்கு வேதமோதிய அந்த அந்தணனுக்குப் பரிமாறி விருந்தளிக்க வேண்டும். (63)</p>
<p class="Text para-style-override-7">இவ்வாறு தேவர்கள், விருந்தாளிகள் மற்றும் அந்தணர்கள் என்கிற மூவர்க்கும் முறைப்படி விருந்தோம்பலைச் செய்து செல்வச்செழிப்பு நிறைய இருந்தால் துறவிகட்கும் பிரும்மசாரிகட்கும் விருப்பப்படி பிச்சை வழங்க வேண்டும். (64)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">தென்புலத்தார் தெய்வம் விருந்தொக்கல் தானென்றாங்கு</p>
<p class="Foot-Note-Slok"> ஐம்புலத்தாறு ஓம்பல் தலை.</p>
<p class="Foot-Note-Right">— திருக்குறள் 43)</p>
<p class="Text">குலம்—கோத்திரம் தெரியாதவர்கள், வேத அத்யயனம் செய்த அந்தணன், துறவி, பிரும்மசாரி என்கிற நால்வரும் அதிதிகள் எனப்படுவர். மன்னனே! இந்நால்வரையும் பூசிப்பதன் மூலம் ஒருவன் அனைத்துப் பாவங்களினின்றும் விடுபடுகிறான். (65)</p>
<p class="Text">விருந்தாளி எவனுடைய வீட்டிற்கு வந்து தன் விருப்பம் (உணவு கிடைக்காமல்) நிறைவேறாமல் திரும்பிப் போகிறானோ, அந்த இல்லறத்தானது புண்ணியங்கள் அனைத்தையும் அவ்விருந்தாளி எடுத்துக் கொண்டுத் தன் பாவங்கள் அனைத்தையும் அந்த இல்லறத்தானுக்குத் தந்துவிட்டுச் செல்கிறான். (66)</p>
<p class="Text">அரசனே! தாதாவான பிரும்மா, கசியபர் முதலிய பிரஜாபதிகள், இந்திரன், அக்னி, எட்டு வசுக்கள் மற்றும் அர்யமா (சூரியன்) முதலிய தேவர்கள் விருந்தாளியிடம் புகுந்து கொண்டு இல்லறத்தான் தருகின்ற அன்னத்தைப் புசிக்கின்றனர். ஆகவே, ஒருவன் விருந்தாளிகளை உபசரிப்பதில் மிகவும் விருப்பத்துடன் ஈடுபாடு கொள்ளவேண்டும். விருந்தாளிக்கு அன்னமிடாமல் உண்பவன் அன்னத்தை உண்பதில்லை, பாவத்தையே உண்கிறான். (67,68)</p>
<p class="Text">அதன்பின் திருமணமாகித் தன் தந்தை வீட்டில் இருக்கும் கன்னிகை, துன்பத்தில் இருப்பவள், கர்ப்பிணி பெண், கிழவர்கள், குழந்தைகள் ஆகியவர்கள் முதலில் சாப்பிடச் சொல்லிப் பின்புதான் தான் சாப்பிட வேண்டும். (69)</p>
<p class="Text">எவனொருவன் மேற்கூறியவர்களை ஒதுக்கிவிட்டுத் தான் மட்டும் அன்னம் புசிப்பானோ, அவன் பாவமான அன்னத்தையே புசிக்கிறான். இறந்தபின் அவன் நரகத்தை அடைந்து கோழையைப் புசிக்கும் புழுவாகிறான். (70)</p>
<p class="Text para-style-override-7">நீராடாமல் புசிப்பவன் மலத்தை உண்கிறான். நீராடி ஜபம் செய்யாமல் உண்கிறவன் சீழையும் உதிரத்தையும் உண்கிறான். வைசுவதேவம் முதலிய சடங்கினால் தூய்மையாக்கப்படாமல் உண்பவன் தன் மூத்திரத்தையே குடிக்கிறான். கிழவர்களுக்கும் குழந்தைகளுக்கும் அன்னமிடாமல் தான் முந்தி சாப்பிடுபவன் விலங்குகளின் மலத்தை உண்கிறான். (71)</p>
<p class="Foot-Note">(<span class="char-style-override-7">குறிப்பு:—</span> வைசுவதேவம் என்பது தேவர்கள், ரிஷிகள், பித்ருக்கள், விருந்தாளிகள் ஆகியவர்களுக்கான பூசைகள். இதை வேதத்தால் அந்தணர்களும், நமஸ்காரமாக வேளாளர்களும் கட்டாயம் செய்ய வேண்டும். இதனால் ஐந்துவிதமான பாவங்கள் தீருகின்றன. எவராலும் ஐந்துவிதமான பாவங்களின்றிச் சாப்பிட முடியாது. நீர், இடம், விறகு, அக்னி, அம்மி, உரல் முதலிய இயந்திரங்கள் ஆகியனவற்றால் கட்டாயம் பாவம் ஏற்படும். தானியங்களும் ஒரு ஜீவராசிதான். அதிதிக்கு முதலில் அன்னமிடுவதால் அப்பாவம் தீரும். இவ்வாறு வைசுவதேவம் செய்யாது உண்பவன் தன் பாவத்தையே உண்கிறான். அவனேதான் திருடன். இவற்றைப் பற்றி ஸ்ரீமத்பகவத்கீதையிலும், மனு முதலிய ஸ்மிருதிகளிலும் நிறைய காணலாம்.)</p>
<p class="Text">இவ்வாறு ஜபம் செய்யாமல் உண்பவன் புழுக்களையே புசிக்கிறான். தானம் செய்யாமல் உண்பவன் விஷத்தையே உண்கிறான். ஆகவே மன்னனே! இல்லறத்தான் எவ்வாறு புசிக்க வேண்டுமோ, அதைச் சொல்கிறேன், கேள். (72)</p>
<p class="Text">எவ்வாறு புசித்தால் பாவத்தால் வரும் தளை ஏற்படாதோ, மற்றும் இவ்வுலகில் நல்ல தேக ஆரோக்கியமும், பலமும், நற்சிந்தனையும் கிடைக்குமோ, தீமைகள் அகலுமோ, பகைவர்கள் ஒடுங்குவார்களோ, அம்மாதிரியான போஜன முறையைக் கூறுகிறேன், கேள். இல்லறத்தான் முறைப்படி பாவம் போக்கும் அகமர்ஷண மந்திரங்களைக் கூறி முறைப்படி நீராடி, தேவர்கள், ரிஷிகள், பித்ருக்கள் ஆகியவர்களைக் குறித்து தர்ப்பணம் செய்து, கைகளில் உயர்ந்த இரத்தினங்களைத் தரித்துக் கொண்டு தூயவனாக இருந்து உணவை ஏற்க வேண்டும். மன்னவனே! அதன்பின் ஜபம் செய்து கொண்டு அதிதிகள், அந்தணர்கள், பெரியோர்கள் மற்றும் தன்னை அண்டி நிற்கும் பாலகர்கள், கிழவர்கள் முதலியவர்களுக்குக் கொடுத்துத் தானும் நல்ல நறுமணமுள்ள சந்தனத்தையும், புஷ்பத்தையும் தரித்துக் கொண்டு ஒற்றை வஸ்திரமின்றி இரண்டு வஸ்திரங்களைத் தரித்துக் கொண்டு கைகால்களை நன்கு அலம்பிக் கொண்டு ஈரமான கால்களுடையவனாக முகத்தை நன்கு அலம்பிக் கொண்டு மகிழ்ச்சியோடு சாப்பிட வேண்டும். மன்னனே! உண்ணும்போது இங்குமங்கும் பார்க்கக் கூடாது. (73—77)</p>
<p class="Text">உண்ணும்போது கிழக்கு அல்லது வடக்கு நோக்கி அமர்ந்துதான் சாப்பிட வேண்டும். மூலைக்கெதிராகவும், மனத்தை அலையவிட்டுக் கொண்டும், மனக்கவலையோடும் சாப்பிடக் கூடாது. மேலும் சிறந்த இதமான அன்னத்தைச் சுத்த தீர்த்தத்தினாலே புரோக்ஷித்துப் புசிக்க வேண்டும். (78)</p>
<p class="Text">ஆசாரம் கெட்டவனால் கொண்டு வரப்பட்டதும், அருவருக்கத் தகுந்ததும், பலி—வைசுவதேவம் முதலிய சடங்குகள் அற்றதுமான அன்னத்தைப் புசிக்கலாகாது. மன்னவனே! இல்வாழ்வான் தான் சாப்பிடும் ஆகாரத்திலிருந்து கொஞ்சம் எடுத்து, தனது சீடனுக்கும் மற்றும் பசிதாகத்தோடு கூடியவர்களுக்கும் தந்துவிட்டு, உயர்ந்த தூயதான பாத்திரத்தில் தூய அமைதியான சித்தத்துடன் புசிக்க வேண்டும். (79,80)</p>
<p class="Text">அரசே! நாற்காலி, முக்காலி முதலான ஆசனங்களின் மேல் வைத்திருக்கும் பாத்திரங்களிலேயும், தூய்மையற்ற இடங்களிலேயும், சந்தி முதலான காலங்களிலேயும், ஜனங்கள் கூடியிருக்கும் இடத்திலேயும், குறுகிய இடத்திலேயும் எப்பொழுதும் உண்ணலாகாது. பரிமாறப்பட்ட போஜனத்தில் முதல் பாகம் அக்னிக்கென்று தந்துவிட்டுப் பின் புசிக்க வேண்டும். (81)</p>
<p class="Text">எந்த ஆகாரம் மந்திரத்தினால் புரோக்ஷிக்கப்பட்டு உயர்ந்ததோ, பழையதல்லாததோ, அதையே உண்ண வேண்டும். ஆனால் பழங்கள், காய்கனிகள், வற்றல்கள், நெல்லி வடகம் முதலான வடகங்கள், லட்டு முதலான பண்டங்கள் தவிர, மற்ற பழைய உணவுகளையும் சாரமற்ற உணவுகளையும் ஒருபோதும் உண்ணலாகாது. (82,83)</p>
<p class="Text">மேலும் அறிஞனான ஒருவன் தேன், நெய், மாவு, நீர், தயிர் ஆகியவற்றைத் தவிர மற்ற உண்டு மீதமானதை உண்ணலாகாது. தேன், நெய் முதலியன தவிர, மற்ற பதார்த்தங்களையும் முற்றிலுமாகச் சாப்பிடலாகாது. (84)</p>
<p class="Text">உண்ணும்போது வேறு சிந்தனையின்றி உண்ணவேண்டும். முதலில் இனிப்பான பதார்த்தங்களையும், இடையில் உப்பு—புளிப்பு பதார்த்தங்களையும், கடைசியில் கசப்பு—காரமான பதார்த்தங்களையும் சாப்பிட வேண்டும். (85)</p>
<p class="Text">மேலும் முதலில் நீர்த்த பதார்த்தங்களையும், நடுவில் கடினமானவைகளையும், முடிவில் மறுபடியும் நீர்த்த பண்டங்களையும் சாப்பிட வேண்டும். இப்படிச் சாப்பிடுவதால் பலமும் ஆரோக்கியமும் குறையாது. (86)</p>
<p class="Text para-style-override-7">உண்ண ஆரம்பிக்கும்போது அன்னத்தை நிந்தை செய்யாமலும், மௌனத்தோடும், பிராணன், அபானன், வியானன், உதானன், சமானன் என்கிற ஐந்து ஆகுதிகளை வெகு நியமத்தோடு செய்ய வேண்டும். இப்படிச் செய்வதால் அந்த ஐந்து பிராணன்களும் திருப்தியடைகின்றன. (87)</p>
<p class="Foot-Note">(<span class="char-style-override-7">குறிப்பு:—</span> ஐந்து ஆகுதிகள் என்பது ‘ப்ராணாய ஸ்வாஹா’ என்று அந்த ஐந்து மந்திரங்களும் கூறி ஒவ்வொரு பருக்கையாக வாயில் போட்டுக் கொண்டு கடிக்காமல் விழுங்க வேண்டும்.)</p>
<p class="Text para-style-override-7">இவ்வாறு நன்றாகச் சாப்பிட்ட பிறகு ஆபோசனம் செய்து கைகளை அடிவரையில் நன்கு அலம்பிக் கொண்டு மறுபடியும் ஆசமனம் செய்து அமைதியான மனதோடு கிழக்கு அல்லது வடக்கு நோக்கி நல்ல இருக்கையில் அமர்ந்து தனக்கு விருப்பமான தேவதையைத் தியானிக்க வேண்டும். (88,89)</p>
<p class="Foot-Note">(<span class="char-style-override-7">குறிப்பு:—</span> ஆபோசனமாவது பூர்வாபோசனம், உத்தராபோசனம் என்று இரண்டுவிதம். பூர்வாபோசனமாவது சாப்பிடும் முன்பு பிராணாகுதிக்கு முன் அங்கமாகச் செய்ய வேண்டிய தீர்த்தபானம். உத்தராபோசனமாவது சாப்பிட்டு முடிந்ததும் எழுந்திருக்கும் முன் செய்யவேண்டிய தீர்த்தபானம். இவையிரண்டும் ஓர் உத்தரணி அளவே இருக்கவேண்டும். பிறர் நீர்வார்க்க, தான் வாங்கி ஓசை உறிஞ்சல் இல்லாமல் அதற்குண்டான மந்திரத்தைக் கூறிச் சாப்பிட வேண்டும்.)</p>
<p class="Text">‘பிராணரூபமான காற்றினால் ஜடராக்னியானது நன்கு எரிக்கப்பட்டு ஆகாயம் வழியாக இடமளிக்கப்பட்ட அன்னத்தை நன்கு செரிக்கச் செய்யட்டும். அதன்பின் அப்படி ஜீரணிக்கப்பட்ட அன்னரசத்தினால் எனது உடலின் பிருத்வி முதலான தாதுக்களுக்கு வலுவு உண்டாகட்டும். அதனால் எனதுடல் நல்ல வலிமை பெற்றுச் சுகமாக இருக்கவேண்டும். (90)</p>
<p class="Text">நான் சாப்பிடும் இவ்வுணவு என் உடலிலுள்ள பிருத்வி, ஜலம், அக்னி, வாயு ஆகியவற்றிற்கு பலத்தைப் பெருக்குவதாக ஆகட்டும். இந்த நான்கு விதமாகப் பரிணமித்த இந்த அன்னம் எனக்கு நிரந்தரமான சுகத்தைத் தரட்டும். (91)</p>
<p class="Text">மேலும் இந்த அன்னம் எனது பிராணன், அபானன், வியானன், உதானன், சமானன் என்கிற ஐந்து பிராணன்களுக்கும் புஷ்டியைத் தரட்டும். அதனால் எனக்கு இடையூறற்ற சுகம் உண்டாகட்டும். (92)</p>
<p class="Text">நான் சாப்பிட்ட அன்னம் முழுவதையும் அகஸ்தி என்கிற ஜடராக்னியும், படவானலம் என்கிற வடவாக்னியும் நன்கு செரிக்கச் செய்து, அதன் பரிணாமத்தினால் என்னுடலுக்கு நல்ல சுகத்தைத் தரட்டும். அதனால் என்னுடல் நல்லதோர் ஆரோக்கியத்தைப் பெறட்டும். (93)</p>
<p class="Text">ஸ்ரீமந்நாராயணன் ஒருவரே அனைத்து புலன்களுக்கும் தேகங்களுக்கும் ஆன்மாவாக ஆகி ஞானம், சக்தி, பலம், ஐசுவரியம், வீர்யம், தேஜஸ் என்கிற ஆறு குணங்களும் நிரம்பியவராய் அனைத்திற்கும் முக்கியமானவராக இருக்கிறார் என்கிற யாதொரு சத்தியமுண்டோ, அந்த சத்தியத்தினால் நான் உண்ட உணவு நன்கு செரித்து எனக்கு உடல் நலனைத் தருவதாக ஆகக் கடவது.’ (94,95)</p>
<p class="Text">இவ்வாறு கூறி வயிறைத் தடவிப் பின் நிதானமாக எழுந்திருந்து சோர்வு உண்டாக்காத காரியங்களைச் சோம்பலின்றிச் செய்யலாம். (96)</p>
<p class="Text">வேதநெறிக்கு முரணாகாத நல்ல சாஸ்திரங்களைப் படித்தல் முதலான நற்காரியங்களில் மீதிப் பகலைக் கழித்துப் பின் மாலை வந்தவுடன் நிலையான சித்தத்தோடு நிதானமாகச் சந்தியாவந்தனம் செய்ய வேண்டும். (97)</p>
<p class="Text">மன்னனே! நன்கு படித்தவனாக இருப்பவன் நன்கு கைகால்களைச் சுத்தி செய்து கொண்டு மாலை சந்தியாவந்தனத்தைச் சூரியன் மலைவாயில் விழுவதற்கு முன் சூரியன் இருக்கும்போதும், காலை சந்தியாவந்தனத்தைச் சூரியன் உதிக்கும் முன் நட்சத்திரங்கள் மறையும் முன்பும் முறைப்படி ஆசமனம் முதலியன செய்து சந்தியாவந்தனத்தைச் செய்ய வேண்டும். (98)</p>
<p class="Text">மன்னனே! பிள்ளைப் பிறந்த தீட்டு, ஒருவர் இறந்ததால் வந்த தீட்டு, பைத்தியம் முதலானவைகளினாலே ஏற்பட்ட மனஉளைச்சல், நோய், பெரும்பயம் — இவைகளுள்ள காலம் தவிர மற்ற காலங்களிலெல்லாம் காலை மாலை சந்திகளில் (தினமும்) சந்தியாவந்தனம் செய்ய வேண்டும். (99)</p>
<p class="Text">எவன் முன்பு கூறப்பட்ட நோய் முதலான துன்பங்கள் இல்லாத காலத்தில் சூரியன் உதயமாகும்போதும், அஸ்தமிக்கும்போதும் தூங்குகிறானோ, அவன் பிராயச்சித்தத்திற்கு ஆட்படுவான். (100)</p>
<p class="Text">ஆகவே, மன்னனே! இல்லறத்தான் சூரியன் உதிக்கும் முன்பே எழுந்திருந்து காலை சந்தியாவந்தனத்தைச் செய்ய வேண்டும். மாலையும் அதேபோல் சூரியன் அஸ்தமிப்பதற்கு முன் சந்தியாவந்தனம் செய்யவேண்டும், தூங்கக் கூடாது. (101)</p>
<p class="Text">மன்னனே! எவன் காலையும் மாலையும் அந்த சந்தியாவந்தனத்தைச் செய்யாமல் இருக்கிறானோ, அத்தீயவன் அந்ததாமிச்ரம் என்னும் நரகம் புகுவான். (102)</p>
<p class="Text">அதன்பின் அரசே! இவ்வாறு சாயங்காலம் செய்யவேண்டிய சந்தியாவந்தனத்தை முடித்தபின் சமைத்த அன்னத்தைக் கொண்டு இல்லாள் மந்திரமின்றி வைசுவதேவ பலி தரவேண்டும். (103)</p>
<p class="Text">அப்பொழுது முன்பு கூறியதுபோல சண்டாளன் முதலியவர்களுக்காக அன்னத்தை அளிக்க வேண்டும். அறிவாளியாக இருப்பவன் அந்த சமயத்தில் வந்த விருந்தாளிகளையும் தன் சக்திக்கேற்றவாறு உபசரிக்க வேண்டும். (104)</p>
<p class="Text">மன்னனே! அதிதியாக வந்தவருக்குக் கால் கழுவ நீர் அளிப்பது, இருக்கை அளிப்பது, வணக்கமாக நல்வரவு கூறி உபசரிப்பது, பசிக்கு உணவளிப்பது, பின் படுத்துக் கொள்ள படுக்கை அளிப்பது ஆகியனவற்றால் விருந்தாளியை உபசரிக்க வேண்டும். (105)</p>
<p class="Text">மன்னனே! பகலில் எந்த அதிதியை உபசரிக்காமல் போனால் எந்த பாவம் ஏற்படுமோ, அதைப்போல எட்டு மடங்கு பாவம் இரவில் வந்த அதிதியை உபசரிக்காமல் போவதால் ஏற்படும். (106)</p>
<p class="Text">ஆகவே, அரசே! இல்லறத்தான் மாலையில் சூரியன் அஸ்தமிக்கும் போது வரும் விருந்தாளியைத் தனது சக்திக்கேற்றபடி நன்கு உபசரிக்க வேண்டும். அவ்வாறு அவரை உபசரிப்பதால் அனைத்து தேவதைகளும் உபசரிக்கப்பட்டவர்களாக ஆவார்கள். ஆகவே, ஒவ்வொருவனும் தனது சக்திக்கேற்றபடி விருந்தாளிக்குப் போஜனம் செய்ய அன்னம், காய்கனிகள் அல்லது நீராவது தரவேண்டும். மேலும், அவன் தூங்குவதற்காகப் படுக்கை அல்லது புல்லினால் ஆன விரிப்பு அல்லது படுக்க இடமாவது அளித்து உபசரிக்க வேண்டும். (107,108)</p>
<p class="Text">மன்னனே! அதன்பின் இல்லறத்தான் இரவு உண்டியை முடித்துக் கைகால்களை நன்கு அலம்பிச் சுத்தம் செய்து கொண்டு பிளவற்ற மரத்தாலான கட்டிலில் படுக்க வேண்டும். (109)</p>
<p class="Text">மிகவும் பெரிதாக இல்லாததும், ஒடிந்ததும், மேடுபள்ளம் உள்ளதும், தூசு முதலியனவற்றால் அழுக்குடையதும், புழுபூச்சிகள் உள்ளதும், விரிப்பற்றதுமான படுக்கையில் படுத்துத் தூங்கக் கூடாது. (110)</p>
<p class="Text">அரசே! தூங்கும் போது எப்பொழுதும் கிழக்கு அல்லது தெற்குதிசைப் பக்கம் தலை வைத்துப் படுக்க வேண்டும். இதற்குமாறான திசைகளில் தலைவைத்துப் படுப்பது நோய்க்குக் காரணமாகும். (111)</p>
<p class="Text">மன்னனே! ருது காலத்தில் தன் மனைவியிடத்தில் புணர்ச்சி வைத்துக் கொள்வது நலம் பயக்கும். அப்படிச் சேரும்போது ஆண் நட்சத்திரத்தில் நல்ல சுபமான காலத்திலே ஷஷ்டி முதலாக மேன்மேல் சுபமான இரட்டைப்பட்ட தின பின் இரவுகளிலே சேர்வது சிறப்பு. (112)</p>
<p class="Text">புணர்ச்சிக்கு அனுகூலமற்றவளையும், நோயினால் துன்பப்படுகிறவளையும், மாத ருது உடையவளையும், விருப்பம் இல்லாதவளையும், கோபத்தில் இருப்பவளையும், துக்கத்தில் இருப்பவளையும், கர்ப்பிணியாக இருப்பவளையும், திறமற்றவளையும், பிறனிடத்தில் மனம் வைத்திருப்பவளையும், காமம் இல்லாதவளையும், பிறருடைய மனைவியையும், பசியால் வருந்துபவளையும், அதிகமாக உணவு உண்டிருப்பவளையும், மலஜலம் உபத்திரவம் உள்ளவளையும் சேரலாகாது. தன்னிடமும் இவ்வாறான தொல்லைகள் இருக்குமானால் அவனும் பெண் புணர்ச்சி வைத்துக் கொள்ளக் கூடாது. (113,114)</p>
<p class="Text">ஆடவன் தான் நீராடி, மாலை தரித்து நறுமணச் சந்தனம் பூசிக் கொண்டு ஆசையும் காமமும் கொண்டு பெண்ணைச் சேர வேண்டும். அளவுக்கதிகமாகச் சாப்பிட்டோ, பசியுடனேயோ புணர்ச்சியில் ஈடுபடக் கூடாது. (115)</p>
<p class="Text">மன்னனே! சதுர்த்தசி, அஷ்டமி, அமாவாசை, பௌர்ணமி, சூரியசங்கிராந்தி ஆகியவைகள் பர்வ தினங்கள் எனப்படும். இந்த பர்வ தினங்களில் எண்ணெய் தேய்த்துக் கொள்ளுதல், பெண்டிரைப் புணர்தல், மாமிசம் உண்ணுதல் ஆகியவற்றைச் செய்பவன் இறந்தபின் மலமூத்திர போஜனம் என்று கூறப்படும் நரகத்தை அடைவான். (116,117)</p>
<p class="Text">இவ்வாறான பர்வ காலங்களில் அறிவுள்ளவன் நியமங்களைக் கடைப்பிடிப்பவனாக, நல்ல சாஸ்திரங்களை ஓதிக் கொண்டு, எம்பெருமானைத் தியானித்துக் கொண்டு, மந்திர ஜபம் செய்து கொண்டு, வேள்விகளைச் செய்து கொண்டு, தேவதைகளைப் பூசித்துக் கொண்டு இருக்க வேண்டும். (118)</p>
<p class="Text">பிற பெண்ணுடன் சேர்தல், விலங்குகளுடன் புணர்தல் கூடாது. தேவதைகள், அந்தணர்கள், குருக்கள் ஆகியவர்களது ஆசிரமங்களிலும் புணர்தல் கூடாது. யோனியற்ற இடங்களிலும், மருந்து எடுத்துக் கொள்ளும் போதும் புணர்தல் கூடாது. (119)</p>
<p class="Text">மன்னனே! நாற்சந்திகளிலும், புண்ணிய நதிகளிலும், ஆலயங்களிலும், மரத்தடியிலும், பசுக்களின் கொட்டில்களிலும், கூடத்திலும், இடுகாட்டிலும், அதன் அருகிலுள்ள தோட்டங்களிலும், நீர்நிலைகளிலும், மக்கள் கூடுமிடங்களிலும் புணர்தல் கூடாது. (120)</p>
<p class="Text">மன்னனே! முன் கூறப்பட்ட பர்வ தினங்களிலும் காலையிலும் மாலையிலும், மலமூத்திரம் கழிக்கும் போதும் அறிஞனானவன் புணர்ச்சியில் ஈடுபட மாட்டான். (121)</p>
<p class="Text">அரசே! பர்வதினங்களில் பெண்ணோடு சேர்வதால் செல்வத்திற்குக் கேடு நேரும். பகலில் புணர்தல் பாவத்திற்குக் காரணம். தரையில் செய்தால் நோய் ஏற்படும். நீர்நிலைகளில் பெண்களைப் புணர்வதால் அமங்கலங்கள் ஏற்படும். (122)</p>
<p class="Text">பிறனுடைய மனைவியை மனதினாலும் நினைக்கக் கூடாது. வாக்கினால் சொல்வதும் பாவமாம். ஏனெனில், பிறனில் விழைபவன் எலும்பில்லா புழுபூச்சிகளாகப் பிறப்பான். (123)</p>
<p class="Text para-style-override-7">பிறனில் விழைவது இகபர உலகங்களில் பயத்தைத் தருவது. இவ்வுலகத்தில் அவனது ஆயுள் குறைகிறது. இறந்தபின் நரகம் புகுவான். (124)</p>
<p class="Foot-Note">(<span class="char-style-override-7">குறிப்பு:—</span> இக்குற்றங்களைத் திருவள்ளுவர் <span class="char-style-override-7">‘பிறனில் விழையாமை’</span> என்னும் 15வது அதிகாரத்தில் கூறுவது காண்க.)</p>
<p class="Text">இவற்றையெல்லாம் கருதியே அறிஞனான ஒருவன் பிறனில் விழையாது தன் மனையாளிடத்தே ருது காலத்தில் கூடி மகிழலாம். மேலும் ருது காலம் இல்லாதபோதும் தன் மனையாள் விரும்பினால் அவளோடு புணர்ந்து இன்பம் அனுபவிக்கலாம். (125)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-12">பன்னிரண்டாவது அத்தியாயம் — இல்வாழ்வானது அறநெறி ஒழுக்கம்</p>
<p class="Text"><span class="char-style-override-7">ஔர்வர் கூறுகிறார்——</span> இல்லறத்தான் தினந்தோறும் தேவதைகள், பசுக்கள், அந்தணர்கள், சித்தர்களான சான்றோர்கள், வயது முதிர்ந்த பெரியோர்கள், குருமார்கள் முதலியவர்களைப் பூசிக்க வேண்டும். இரு சந்திகளிலும் சந்தியாவந்தனம், அக்னிஹோத்திரம் என்கிற கர்மங்களைச் செய்ய வேண்டும். (1)</p>
<p class="Text">இல்வாழ்வான் எப்போதும் புலன் ஓட்டங்களைத் தடுத்து நிறுத்தி, கிழியாத நல்ல இரண்டு வஸ்திரங்களையும், நன்மை தரக்கூடிய விஷ்ணுக்கிராந்தி முதலிய மூலிகைகளையும், நஞ்சுக்கொல்லியான கருடப்பச்சை என்கிற ரத்தினத்தையும் தரிக்க வேண்டும். (2)</p>
<p class="Text">அவன் கேசங்களைச் சுத்தமாக நன்கு அலங்கரித்துக் கொண்டு, உடலில் நறுமணச் சந்தனம் பூசி, நல்ல அழகிய வாசனையுள்ள வெள்ளைப் பூமாலைகளை அணிய வேண்டும். பிறர் பொருளைச் சிறிதாகிலும் திருடக் கூடாது. இன்சொல் இருக்க வன்சொல் சொல்லாதிருக்க வேண்டும். பிரியமான சொல் என்று பொய்யைப் பேசலாகாது. பிறனுடைய குற்றங்களை எப்போதும் சொல்லக் கூடாது. (3,4)</p>
<p class="Text">ஆண் ஏறே! பிறனில் (பிறனது மனைவி) மற்றும் பிறரோடு வைரம் (பகை) வைத்துக் கொள்ளுதலில் விருப்பம் கொள்ளக் கூடாது. ஏறக் கூடாத (தடுக்கப்பட்ட) வாகனத்தில் ஏறக் கூடாது. அலையடிக்கும் ஆற்றங்கரை நிழலில் அண்டக் கூடாது. (5)</p>
<p class="Text para-style-override-7">பிறரிடம் பகைமை பாராட்டுபவன், கீழ்நிலை நிற்பவன், பைத்தியம் பிடித்தவன், பலரோடு பகை கொண்டவன், பிறரைத் துன்புறுத்தி இன்பம் காண்பவன், விபசாரியைச் சேர்ந்தவன், வெள்ளாட்டியைக் கொண்டவன், அற்ப புத்தியுடையவன், பொய்யன், அதிக செலவாளி, பிறரைத் தூற்றுவதிலே ஊக்கம் கொண்டவன், தீய எண்ணம் உடையவன் ஆகியவர்களுடன் நட்பு கொள்ளக் கூடாது. ஒருவனாக நெடுந்தூரம் செல்லலாகாது. (6,7)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note"><span class="char-style-override-7">‘தனி வழி நடவேல்’ (ஔவையார்)</span> என்பது ஆத்திசூடி.)</p>
<p class="Text">அரசே! பெருக்கெடுத்து ஓடும் வெள்ளத்திற்கு எதிரேயிருந்து நீராடக் கூடாது. எரியும் வீட்டில் நுழையக் கூடாது. மரத்தின் நுனிக்கிளையில் ஏறக் கூடாது. பற்களைக் கடிக்கக் கூடாது. மூக்கைத் தூக்கி இழுக்கக் கூடாது. வாயை மூடிக்கொள்ளாமல் கொட்டாவி விடக் கூடாது. முகத்தை மூடிக் கொண்டு இருமக் கூடாது, மூச்சுவிடக் கூடாது. (8,9)</p>
<p class="Text">உரக்கச் சிரிக்கக் கூடாது. ஓசையோடு அபானவாயுவை விடக் கூடாது. நகங்களைக் கடிக்கக் கூடாது. துரும்பைக் கிள்ளக் கூடாது. தரையில் கிறுக்கக் கூடாது (எழுதக் கூடாது). (10)</p>
<p class="Text para-style-override-7">மன்னனே! அறிவாளியான ஒருவன் மீசை—தாடி ரோமங்களைக் கடிக்கக் கூடாது. உதட்டைக் கடிக்கக் கூடாது. தூய்மையற்ற நிந்திதமான (வெறுக்கத்தக்க) வெளிச்சங்களைப் பார்க்கக் கூடாது. மேலும் நிர்வாணமாக இருக்கும் பிறருடைய மனைவியைப் பார்க்கக் கூடாது. உதய காலத்திலும் அஸ்தமன காலத்திலும் சூரியனைக் காணக் கூடாது. பிணத்தையும் பிணப் புகையையும் வெறுக்கக் கூடாது. ஏனெனில், பிணத்தின் புகை சோமனுடைய அம்சமாகும். (11,12)</p>
<p class="Foot-Note">(<span class="char-style-override-7">குறிப்பு:—</span> சுக்லமாகிய சூடு அக்னி அம்சம்; சோணிதமாகிய ரசம் சந்திர அம்சம். ஆகவே, சுக்லசோணித சம்பந்தமான (அக்னிசோம தொடர்புடைய) இவ்வுடலில் அக்னி அம்சமான உஷ்ணம் பிராணனோடு போன பின்பு மீதமிருப்பது சந்திர அம்சமான ரசம். ஆகவே, பிணப்புகை வாசனை சந்திரனது அம்சமாகையினால் அதை வெறுக்கக் கூடாது. <span class="char-style-override-7">‘அக்</span><span class="char-style-override-41">3</span><span class="char-style-override-7">நிரூஷ்மா, ரஸஸ்ஸோம: ஶரீரம்தந்மயம் யத: ।’</span>)</p>
<p class="Text">நாற்சந்தி, மேடைக்கட்டி அதில் நட்டுப் பூசிக்கப்படும் மரம், மயானம், உத்யானவனம், ஒழுக்கம் கெட்ட பெண்களுடைய சமீபம் — இவற்றை இரவு நேரத்தில் எப்பொழுதும் ஒதுக்க வேண்டும். (13)</p>
<p class="Text">அறிஞனானவன் கொண்டாடத்தக்க தேவர்கள், தேவதைகள், அந்தணர்கள், விளக்கு முதலிய சோதிகள் — இவைகளின் நிழலைத் தாண்டக் கூடாது. தனியொருவனாகப் பாழுங்காடு, பாழும் வீடு — இவைகளில் தங்கக் கூடாது. (14)</p>
<p class="Text">மயிர், எலும்பு, முள், தூயதற்ற பொருள், பலி, கட்டைச் சாம்பல், உமி, குளித்ததனால் ஈரமாகிய தரை — இவற்றைத் தொலைவிலேயே விட்டு ஒதுங்கிச் செல்ல வேண்டும். அறிஞனாக இருப்பவன் ஒழுக்கமின்றி மறநெறி செல்பவர்களே சேரக்கூடாது. வஞ்சனை கொண்ட மனிதர்களை விரும்பக் கூடாது. பாம்பின் அருகில் செல்லக் கூடாது. மதம் பிடித்த யானை அருகிலும் செல்லக்கூடாது. அவற்றின் எதிரில் நெடுநேரம் எழுந்து நிற்றலும் கூடாது. (15,16)</p>
<p class="Text">மன்னனே! புத்திமானானவன் வெகுநேரம் கண்விழித்தலும், தூங்குதலும், நீராடுதலும், உட்கார்ந்திருத்தலும், படுத்திருத்தலும், தேகப்பயிற்சி செய்தலும் கூடாது. (17)</p>
<p class="Text">மன்னரே! பற்களினால் துன்பம் செய்யும் ஜந்துக்களையும், கொம்புகளினால் இன்னல் தரும் விலங்குகளையும், பனி, எதிர்காற்று, வெய்யில் ஆகியனவற்றையும் தூரத்திலிருந்தே விலக்க வேண்டும். (18)</p>
<p class="Text">வஸ்திரமில்லாமலும் கச்சத்தை அவிழ்த்துக் கொண்டும் குளித்தல், தூங்குதல், ஆசமனம் செய்தல், தேவபூசை செய்தல் முதலியன செய்யக் கூடாது. கேசத்தை அவிழ்த்துக் கொண்டு தலைவிரிகோலமாகத் தேவபூஜை, ஆசமனம் முதலியன செய்யக் கூடாது. ஒற்றை வஸ்திரம் உடுத்திக் கொண்டு ஹோமங்கள், தேவபூஜை, ஆசமனம், புண்யாகவாசனம், ஜபம் ஆகியன செய்யக் கூடாது. (19,20)</p>
<p class="Text para-style-override-7">நன்னடத்தை இல்லாதவரோடு ஒரு நிமிடம்கூடச் சேர்ந்திருக்கக் கூடாது. நன்னடத்தை, ஒழுக்கம் — இவற்றோடு கூடியவரோடு அரை நொடி சேர்ந்திருந்தாலும், அது புகழப்பட வேண்டியதே. (21)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span></p>
<p class="Foot-Note-Slok">நல்லினத்தி னூங்குந் துணையில்லை தீயினத்தின்</p>
<p class="Foot-Note-Slok">அல்லற் படுப்பதூஉம் இல்.</p>
<p class="Foot-Note-Right">— திருக்குறள் 460</p>
<p class="Foot-Note">நல்ல இனத்தைக் காட்டிலும் துணையாவது உலகத்தில் யாதுமில்லை; தீய இனத்தைவிட அல்லல்படுத்துவதும் உலகத்தில் யாதுமில்லை.)</p>
<p class="Text">அறிஞனானவன் உயர்ந்தவரோடும் தாழ்ந்தவரோடும் பகை கொள்ளக் கூடாது. மன்னனே! திருமணமும் விவாதமும் எப்பொழுதும் தனக்குச் சமமாக இருப்பவர்களோடுதான் இருக்கவேண்டும். அறிவுள்ளவன் கலகத்தைப் பெரிதாக்கக் கூடாது. வீணான பகையை விட்டுவிட வேண்டும். பகைமையினால் கொஞ்சம் இழப்பு வந்தாலும் பொறுத்துக் கொள்ளலாமே தவிர, அதனால் வரும் லாபத்தை விட்டுவிட வேண்டும். (22,23)</p>
<p class="Text">நீராடிவிட்டு நீராடிய ஈரத்துணியினாலோ அல்லது கைகளினாலோ உடலைத் துடைத்துக் கொள்ளக் கூடாது. உலர்ந்த வஸ்திரத்தினால் துடைத்துக் கொள்ள வேண்டும். பிறர் மேல் நீர் தெளிக்கும்படியாக நின்றவாறு மயிரை (கேசத்தை) உதறலாகாது. நின்று கொண்டு ஆசமனம் செய்யக் கூடாது. காலினால் காலைத் தேய்த்துக் கொள்ளக் கூடாது. பெரியோர்களுக்கு எதிரில் காலை நீட்டக் கூடாது. குருவிற்கு எதிரில் வினயமின்றிப் படுப்பது, உயர்ந்த ஆசனத்தில் அமர்வது ஆகியன கூடாது. (24,25)</p>
<p class="Text">கோவில்கள், நாற்சந்திகள், மங்களகரமான பொருட்கள், பூசிக்கத்தக்க சான்றோர்கள் ஆகியவர்கள் இருந்தால் வலதுபுறமாகச் சுற்றிப் பிரதட்சிணமாகச் செல்ல வேண்டும். இடதுபுறமாகச் சுற்றிச் செல்லக் கூடாது. இதற்கு மாறுபாடான அமங்களமானவைகளை இடஞ்சுற்றி அப்பிரதட்சிணமாகப் போக வேண்டும். (26)</p>
<p class="Text">சந்திரன், சூரியன், அக்னி, ஜலம், வாயு, சான்றோர்கள் ஆகியவர்களுக்கு எதிரில் நின்று கொண்டோ, உட்கார்ந்து கொண்டோ மலஜலம் கழிக்கக் கூடாது; காறி உமிழ்வதும் கூடாது. (27)</p>
<p class="Text">நின்றுகொண்டோ, நடு வழியிலோ மூத்திரம் விடக் கூடாது. கோழை, மலம், மூத்திரம், உதிரம் ஆகியவைகளை மிதித்துக் கொண்டு போகக் கூடாது. (28)</p>
<p class="Text">சாப்பிடும்பொழுதும், ஜபம், பூஜை, ஹோமம் செய்யும் பொழுதும், பெரியோர்களின் எதிரிலும் எச்சில் உமிழ்தல், மூக்குச் சிந்துதல் முதலியன செய்தல் பெருந்தவறாகும். (29)</p>
<p class="Text">அறிவுள்ளவன் பெண்களை அவமானப்படுத்த மாட்டான். அளவுக்கு மீறி அவர்களை நம்பவும் கூடாது. அவர்களிடம் பொறாமை கொள்வதோ, இகழ்வதோ கூடாது. (30)</p>
<p class="Text">சதாசாரமுள்ள அறிவாளி மங்கள திரவியங்கள், புஷ்பங்கள், ரத்தினங்கள், நெய் மற்றும் பூசிக்கப்பட வேண்டிய சான்றோர்கள் ஆகியவர்களை வணங்காமல் வீட்டிலிருந்து புறப்படக் கூடாது. சான்றோர்கள் கூடுமிடங்களை வணங்க வேண்டும். முடிந்தவரை முடிந்த சமயத்தில் அக்னிஹோத்திரம் செய்ய வேண்டும். ஏழை எளியவர்களுக்குத் தானம் செய்ய வேண்டும். நன்கு படித்த சான்றோர்களோடு இணக்கம் கொள்ள வேண்டும். (31,32)</p>
<p class="Text">எவனொருவன் தேவதைகள், ரிஷிகள் ஆகியவர்களைப் பூசிக்கிறானோ, பித்ருக்களுக்கு பிண்டதானம், தில—தர்ப்பணம் செய்கிறானோ, விருந்தாளிகளை முகமன் கூறி வரவேற்று உபசரிக்கிறானோ, அவன் புண்ணியமான உலகத்தை அடைகிறான். (33)</p>
<p class="Text">மனவடக்கம் கொண்டு உற்ற காலங்களில் இனிமையாக, பிரியமாக, மிதமாகப் பேசுகிறவன் மகிழ்ச்சிக்குக் காரணமான அழியாத நிறைவான புண்ணிய உலகங்களைப் பெறுகிறான். (34)</p>
<p class="Text">எவன் விவேகமும், தீயவொழுக்கத்தில் நாணமும் பொறுமையும் உடையவனாக, வேதத்திலும் சாஸ்திரங்களிலும் நம்பிக்கை கொண்டு கல்வியிலும் குலத்திலும் மேலானவர்களோடு வணக்கமாக நடந்து கொள்கிறானோ, அவன் நற்குலத்தில் பிறந்தவர்கள் அடையும் உயர்ந்த புண்ணிய உலகங்களை அடைகிறான். (35)</p>
<p class="Text">அகாலத்திலும், மேககர்ஜனை இடிஇடிக்கும் போதும், அமாவாசை, பௌர்ணமி முதலிய பர்வ தினங்களிலும், தீட்டு காலங்களிலும், சந்திர சூரிய கிரகண காலங்களிலும் புத்தியுள்ளவன் வேதமோதுதலைச் செய்யான். (36)</p>
<p class="Text">எவன் சினந்தவர்களைச் சமாதானப்படுத்துகிறானோ, பொறாமை கொள்ளாமல் அனைவரிடமும் சுற்றத்தான் (உறவினன்) போல் இருப்பானோ, பயத்தால் நடுங்குபவர்களுக்குச் சாதுவாக பயத்தை நீக்குபவனாக இருப்பானோ, அவனுக்குச் சுவர்க்கமும் அற்பமானவையாகவே இருக்கும். (37)</p>
<p class="Text">எவனுக்குச் சரீரத்தை நன்கு காப்பாற்ற வேண்டுமென்கிற ஆசை இருக்குமோ, அவன் மழையிலும் வெய்யிலிலும் குடை எடுத்துச் செல்ல வேண்டும். இரவிலும், காடுகளுக்குச் செல்லும்போதும் தடி எடுத்துச் செல்ல வேண்டும். எங்கு செல்வதாய் இருந்தாலும் எப்பொழுது செல்வதாயிருந்தாலும் காலணி (செருப்பு) அணிந்து செல்ல வேண்டும். (38)</p>
<p class="Text">அறிவுள்ளவன் நடந்து செல்லும்போது மேலே பார்த்துக் கொண்டும், அக்கம்பக்கம் பார்த்துக் கொண்டும், தொலைதூரத்தைப் பார்த்துக் கொண்டும் செல்லக் கூடாது. நுகத்தடி தூரம் வழியை நன்கு பார்த்து நடக்க வேண்டும். (39)</p>
<p class="Text">இவ்வாறு தீமைக்குக் காரணமான அனைத்தையும் விடுத்து எவன் நடக்கிறானோ, அவனுக்கு அறம், பொருள், இன்பம் இவற்றில் துளியும் குறைவு ஏற்படாது. (40)</p>
<p class="Text">எவன் கல்வியால் வினயமுடையவனாகவும், நல்லொழுக்கம் உடையவனாகவும், விவேகமுடையவனாகவும், தனக்குத் தீங்கு செய்தவனிடமும் தீங்கு நினையாதவனாகவும், தன்னை நிந்தித்தவனிடமும் இதமாக அன்பொழுகப் பேசுபவனாகவும், அனைவரிடமும் கருணை என்கிற நற்குணத்தினால் மனவுருக்கம் கொண்டவனாகவும் இருப்பானோ, அவனுக்கு முக்தி இன்பம் அவனது கைக்குள்ளேயே இருக்கிறது. (41)</p>
<p class="Text para-style-override-7">எவன் காமம், குரோதம், லோபம் அற்றவராக நல்லொழுக்கத்திலேயே நின்றிருப்பானோ, அவனது சத்திய மகிமையினால்தான் பூமி நிலை பெற்றிருக்கிறது! (42)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span></p>
<p class="Foot-Note"><span class="char-style-override-7">‘ஸத்யேநோத்த</span><span class="char-style-override-41">2</span><span class="char-style-override-7">பி</span><span class="char-style-override-41">4</span><span class="char-style-override-7">தா</span><span class="char-style-override-41">3</span><span class="char-style-override-7"> பூமி: ஸத்யேநோத்த</span><span class="char-style-override-41">2</span><span class="char-style-override-7">பி</span><span class="char-style-override-41">4</span><span class="char-style-override-7">தா</span><span class="char-style-override-41">3</span><span class="char-style-override-7"> த்</span><span class="char-style-override-41">3</span><span class="char-style-override-7">யௌ:’ (ரிக்வேதம்) —</span> ‘சத்தியத்தினாலேயே பூமியும் ஆகாயமும் தாங்கப்படுகிறது.’)</p>
<p class="Text">ஆதலால், பிறருக்குப் பிரீதிக்குக் காரணமான சத்தியத்தையே பேச வேண்டும். சத்தியமே ஆனாலும் பிறர்க்குத் துக்கத்திற்குக் காரணமாகில், அப்பொழுது ஒன்றும் பேசாமல் மௌனமாக இருக்க வேண்டும். (43)</p>
<p class="Text para-style-override-7">ஒரு வேளை ஒருவனுக்குப் பிரியமாக இருந்தாலும் அது தீமை விளைவிப்பதாக இருந்தால் அதைச் சொல்லக் கூடாது. அந்நிலையில் அவனுக்கு இதமான நன்மை பயக்கும் வாக்கியத்தைத்தான் சொல்ல வேண்டும். (44)</p>
<p class="Foot-Note para-style-override-18">(ஒப்புநோக்குக:— </p>
<p class="Foot-Note-Slok">ஸத்யம் ப்<span class="char-style-override-38">3</span>ரூயாத் ப்ரியம் ப்<span class="char-style-override-38">3</span>ரூயாத்</p>
<p class="Foot-Note-Slok">ந ப்<span class="char-style-override-38">3</span>ரூயாத் ஸத்யமப்ரியம் ।</p>
<p class="Foot-Note-Slok">ப்ரியம் ச நாந்ரும் ப்<span class="char-style-override-38">3</span>ரூயாத்</p>
<p class="Foot-Note-Slok">ஏஷ த<span class="char-style-override-38">4</span>ர்ம: ஸநாதந: ॥</p>
<p class="Foot-Note-Right">— மகாபாரதம்</p>
<p class="Foot-Note-Slok">வாய்மை எனப்படுவது யாதெனில் யாதொன்றும்</p>
<p class="Foot-Note-Slok">தீமை இலாத சொலல்.</p>
<p class="Foot-Note-Right para-style-override-9">— திருக்குறள் 291)</p>
<p class="Text">இம்மையிலும் மறுமையிலும் எந்தச் செயல் ஜீவராசிகளுக்கு நன்மை பயக்குமோ, அவ்வாறான செயலையே மனம், சொல், உடல் என்கிற மூன்று கரணங்களினாலும் செய்ய வேண்டும். (45)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பன்னிரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-13">பதின்மூன்றாவது அத்தியாயம் — நாந்தி என்கிற ஆப்யுதயிக சிராத்தம், ஈமச்சடங்கு, சிராத்தத்தைப் பற்றிய தெளிவு</p>
<p class="Text"><span class="char-style-override-7">ஔர்வர் கூறுகிறார்——</span> ‘பிள்ளை பிறந்தான்’ என்று கேள்வியுற்றதும் தந்தையானவன் தான் உடுத்திக் கொண்டுள்ள ஆடையோடு நீராடவேண்டும். பின் ஜாதகர்மமும், ஆப்யுதயிக சிராத்தமும் செய்யவேண்டும். இந்த ஆப்யுதயிக சிராத்தத்தில் தேவர்களுக்காகவும் பித்ருக்களுக்காகவும் இரட்டை இரட்டை அந்தணர்களை நியமனம் செய்து, மிகுந்த ஈடுபாடு கொண்டு சோம்பலின்றிச் சாவதானமாகப் பிரதட்சிண வரிசையாக அமர வைத்துப் பூசித்துப் போஜனம் செய்விக்க வேண்டும். (1,2)</p>
<p class="Text para-style-override-7">மன்னனே! கிழக்கு நோக்கியோ, வடக்கு நோக்கியோ இருந்து கொண்டு இலந்தைப் பழம், தயிர், அட்சதை ஆகிய மூன்றும் கலந்து செய்த பிண்டங்களைத் தேவதீர்த்தத்தினாலோ, பிரஜாபதியான பிரும்மதீர்த்தத்தினாலோ தரவேண்டும். (3)</p>
<p class="Foot-Note">(<span class="char-style-override-7">குறிப்பு:—</span> ‘தேவதீர்த்தம்’ என்பது மோதிரவிரல் நுனியினால் நீரை விடுவது. ‘பிரஜாபதி தீர்த்தம்’ என்பது சுண்டுவிரலின் அடிப்பாகத்தினால் நீரை விடுவது.)</p>
<p class="Text">அரசே! இந்த ஆப்யுதயிகம் என்கிற சிராத்தத்தினால் நாந்தீமுகர்கள் என்கிற பிதுர்தேவர்கள் மனமகிழ்ச்சி கொள்கின்றனர். ஆகவே, நன்மை தரும் அனைத்து காரியங்களிலும் இச்சடங்கைச் செய்யவேண்டும். (4)</p>
<p class="Text">புத்திரன்—புத்திரிகளுக்குத் திருமணம் செய்யும்போதும், புதுமனை புகுவிழாவிலும், குழந்தைக்குப் பெயரிடும்போதும், சௌளம் எனப்படும் குடுமி வைக்கும்போதும், சீமந்தோன்னயனம் என்னும் சடங்கைச் செய்யும் போதும், புத்திரன் முதலியவர்களின் முகத்தை முதன்முதலில் காணும்போதும், இல்லறத்தில் இருப்பவன் பித்ருக்களின் பூசையாக நாந்தீ எனப்படும் ஆப்யுதயிக சிராத்தத்தைச் செய்யவேண்டும். (5,6)</p>
<p class="Text">அரசே ஆப்யுதயிகம் என்கிற நாந்தீ சிராத்தத்தில் பிதுர்களை ஆராதிப்பது என்கிற இந்த தொன்றுதொட்டு வருகிற பழக்கத்தை இதுவரை உனக்குக் கூறினேன். இனி இறந்தவரைப் பற்றிச் செய்யவேண்டிய கர்மவிதிகளைக் கூறுகிறேன், கவனமாகக் கேள். (7)</p>
<p class="Text">இறந்து போனவருடைய உடலை நல்ல நீரினால் நீராட்டி, மாலையிட்டு அலங்கரித்து, கிராமத்திற்கு வெளியில் இடுகாட்டில் முறைப்படி தகனம் செய்து, உற்றார்—உறவினர்கள் அனைவரும் உடுத்தியிருக்கும் வஸ்திரத்தோடு நீராடி, தெற்கு முகமாக நின்று கொண்டு ‘இந்த நீர் இறந்த இவருக்கு’ என்று சொல்லி இரு கைகளிலும் நீரெடுத்து தர்ப்பணமாகக் கொடுக்க வேண்டும். (8,9)</p>
<p class="Text">அவ்வாறு ஜலாஞ்ஜலி கொடுத்தபின் மாடுகள் மேய்ந்துவிட்டுக் கிராமம் திரும்பும் ‘கோதூள’ (அந்திநேரம்) சமயத்தில் அல்லது நட்சத்திரங்கள் தென்படும் சமயத்தில் கிராமத்திற்குள் நுழைந்து தீட்டைப் பற்றிய காரியங்களைச் செய்துவிட்டுப் பின் தரையில் புற்களைப் பரப்பி அதன்மேல் படுத்துக் கொள்ள வேண்டும். (10)</p>
<p class="Text">மன்னரே! இறந்தவனைக் குறித்து தினந்தோறும் பிண்டத்தைத் தரையில் வைக்கவேண்டும். மனிதரில் உயர்ந்தவரே! பகலில் மட்டும் ஊனின்றி உணவு கொள்ளலாம். தீட்டுக் காலத்தில் அந்தணர்கள் விரும்பினால் அவர்களுக்கு அன்னமிட வேண்டும். ஏனெனில், அப்பொழுது அந்தணர்களுக்கும் உறவினர்களுக்கும் அன்னம் போடுவதால் இறந்த அந்த ஜீவன் திருப்தியடைகிறான். (11,12)</p>
<p class="Text">தீட்டின் முதல் நாள், மூன்றாவது நாள், ஏழாவது அல்லது ஒன்பதாவது நாள் வஸ்திரத்தை எறிந்துவிட்டு ஊருக்கு வெளியில் நீராடி எள்ளும் தண்ணீரும் விடவேண்டும். (13)</p>
<p class="Text para-style-override-7">மன்னனே! தீட்டின் நான்காவது நாளில் அஸ்திசஞ்சயனம் (எலும்பைப் பொறுக்குதல்) என்கிற கர்மத்தைச் செய்ய வேண்டும். அதன்பின் ஏழு தலைமுறைக்கு உட்பட்டவர்களான தாயாதிகளை (பங்காளிகளை)த் தொட்டாலும் குற்றமில்லை. (14)</p>
<p class="Foot-Note">(<span class="char-style-override-7">குறிப்பு:—</span> நான்காவது நாள் என்பது சுக்லயஜுர் வேதிகளுக்கேற்பட்ட நாள். இதில் ஒரு சில சூத்திரகாரர்கள் ‘அன்றே ஆறினபின் அஸ்திசஞ்சயனம் செய்யவேண்டும் என்றும்’, வேறு சிலர் ‘மறுநாள்தான் செய்யவேண்டும் என்றும்’ கூறியிருக்கிறார்கள். இது அவரவர்கள் ஜாதி, கோத்திரம், இடம், காலம் ஆகிய நிலைமைகளைப் பொறுத்து மாறலாம்.)</p>
<p class="Text">அரசே! அஸ்திசஞ்சயனம் ஆனபிறகு சமானோதகர்களான (கர்த்தாவுடன் சமமாக ஜலதர்ப்பணம் செய்யக்கூடிய) தாயாதிகள், வாசனைப்பூச்சு (சந்தனம்), புஷ்பம் தரித்தல் முதலிய போக்கிய வஸ்துக்களை நீக்கி, மற்ற எல்லா கர்மங்களையும் (ஐந்து வேள்விகள்) செய்யலாம். அஸ்திசஞ்சயமானபின் ஸபிண்டர்களான தாயாதிகள் (ஏழு தலைமுறை வரை உள்ளவர்கள்) படுக்கையில் படுக்கவும், ஆசனத்தில் உட்காரவும் செய்யலாம். ஆனால், (மனைவியிடம்) புணர்தல் மட்டும் கூடாது. (15,16)</p>
<p class="Text para-style-override-7">சிறுவன், தேசாந்திரம் சென்றவன் (வேறு தேசத்தில் இருப்பவன்), ஜாதி குலாசாரங்களை விட்டவன் (பதிதன்), துறவி ஆகியவர்கள் மரணமடைந்தாலும், நீர்நிலைகளில் இறங்குதல், விஷம் குடித்தல், சுறுக்குப் போட்டுக் கொள்ளுதல் ஆகியவைகளினால் ஆத்மஹத்தி <span class="char-style-override-7">(SUICIDE)</span> செய்து கொண்டவர்களின் இறப்பில் சீக்கிரமாகவே தீட்டுப் போய்விடும். (17)</p>
<p class="Foot-Note para-style-override-7">(<span class="char-style-override-7">குறிப்பு:—</span> ஆனால், பெற்றெடுத்த தாய்—தந்தையர் விஷயத்தில் அவ்வாறு இல்லை.</p>
<p class="Foot-Note-Slok">பிதரௌ சேந்ம்ரு॒தௌ ஸ்யாதாம்</p>
<p class="Foot-Note-Slok">தூ<span class="char-style-override-38">3</span>ரஸ்தோ<span class="char-style-override-38">2</span><span class="char-style-override-39">ऽ</span>பி ஹி புத்ரக: ।</p>
<p class="Foot-Note-Slok">ஶ்ருத்வா தத்<span class="char-style-override-38">3</span>தி<span class="char-style-override-38">3</span>நமாரப்<span class="char-style-override-38">4</span>ய</p>
<p class="Foot-Note-Slok">த<span class="char-style-override-38">3</span>ஶாஹம் ஸூதகீ ப<span class="char-style-override-38">4</span>வேத் ॥</p>
<p class="Foot-Note-Right">— கூர்மபுராணம்</p>
<p class="Foot-Note">புத்திரன் தேசாந்தரத்தில் இருப்பினும் தாய்—தந்தையர்கள் இறந்த செய்தி கேட்பது முதல் பத்து நாட்கள் தீட்டுடையவன் ஆகிறான்.)</p>
<p class="Text">இறந்தவருடைய குடும்பத்தில் உள்ளவர்களது அன்னத்தைப் பிறர் பத்து நாட்கள் வரை புசிக்கக் கூடாது. தீட்டுக் காலத்தில் தானமளித்தல், பிறரிடம் பொருளைத் தானமாகப் பெறுதல், யாகங்கள் செய்தல், வேதமோதுதல் முதலிய காரியங்களைச் செய்யக் கூடாது. (18)</p>
<p class="Text">இந்தப் பத்து நாள் தீட்டு என்பது அந்தணர்களுக்கு மட்டுமே. க்ஷத்திரியர்களுக்குப் பன்னிரண்டு நாட்கள் தீட்டு. வைசியர்களுக்குப் பதினைந்து நாட்கள் தீட்டு. சூத்திரர்களுக்கு ஒரு மாதம் முடிய தீட்டு. இந்தக் குறிப்பிட்ட நாட்களுக்குப் பின்தான் அவர்களுக்கு மங்கள காரியங்கள் செய்ய சுத்தி ஏற்படும். (19)</p>
<p class="Text">இவ்வாறு தீட்டுகாத்துப் பின் அது கழியும் நாளில் தன் விருப்பப்படி இரட்டைப்படை இல்லாத ஒற்றை படையான (மூன்று, ஐந்து, ஏழு, ஒன்பது முதலிய) அந்தணர்களை வரித்து, அவர்களுக்கு முறைப்படி ஆகாரம் செய்வித்து, அந்தப் பிராம்மணர்கள் சாப்பிட்ட இலைகளின் அருகில் தரையில் தர்ப்பைகளைப் பரப்பி, இறந்தவரைக் குறித்து அவரது திருப்திக்காகப் பிண்டதானம் செய்ய வேண்டும். (இதுவே ‘ஆதி ஏகோத்திஷ்ட சிராத்தம்’ எனப்படும்.) (20)</p>
<p class="Text">தீட்டுப் போன பின்பு பிராம்மணருக்கு அன்னமளித்துப் பின் அந்தணன் முதலிய நாலு வர்ணத்தவர்களும் முறையே நீர், ஆயுதம், கசை (சவுக்கு), தடி ஆகியனவற்றைத் தொட்டுச் சுத்தமாக வேண்டும். (21)</p>
<p class="Text">அதன்பின் அந்தணர் முதலான நான்கு வர்ணத்தவர்கட்கும் அவரவர்க்குரிய ஜாதிகளின் அறநெறிகளைப் பின்பற்றி வைதிக கர்மங்களையும், ஜீவனத்திற்கான காரியங்களையும் செய்து வாழலாம். (22)</p>
<p class="Text">இறந்தவனுடைய மகனான கர்த்தா மாதந்தோறும் தகப்பனாரோ, தாயாரோ இறந்துபோன திதியில் ஏகோத்திஷ்ட விதிப்படி ‘மாசிகம்’ என்னும் சிராத்தத்தைச் செய்து வரவேண்டும். ஏகோத்திஷ்ட சிராத்தத்தில் ஆவாகனம், அக்னியில் செய்யவேண்டிய சடங்கு, விசுவே தேவருக்காக ஓர் அந்தணரை ஏற்படுத்துவது முதலியன கிடையாது. (23)</p>
<p class="Text">இந்த ஏகோத்திஷ்ட சிராத்தத்தில் ஒரே பவித்திரத்தோடு ஒரே ஓர் அர்க்கியம் தரவேண்டும். அந்தணர்கள் பல பேர்கள் சாப்பிட்டாலும் இறந்தவனுக்காக ஒரே ஒரு பிண்டம்தான் போட வேண்டும். (24)</p>
<p class="Text">சிராத்தம் செய்த யஜமானன் <span class="char-style-override-7">‘அபி</span><span class="char-style-override-8">4</span><span class="char-style-override-7">ரம்யதாம்’</span> (திருப்திப்படட்டும்) என்று கூறவே, போஜனம் செய்த அந்தணர்கள் <span class="char-style-override-7">‘அபி</span><span class="char-style-override-8">4</span><span class="char-style-override-7">ரதா: ஸ்ம:’</span> (திருப்தியடைந்தோம்) என்று பதில் கூறுவார்கள். அதன்பின் பிண்டதானம் செய்த பிறகு <span class="char-style-override-7">‘அமுகஸ்ய அக்ஷய்யமித</span><span class="char-style-override-8">3</span><span class="char-style-override-7">ம் உபதிஷ்ட</span><span class="char-style-override-8">2</span><span class="char-style-override-7">தாம்’</span> (இன்னானுக்கு இது அக்ஷயமாக இருக்கட்டும்) என்று கூறவேண்டும். (25)</p>
<p class="Text">இவ்வாறு ஒவ்வொரு மாதமும் ‘ஏகோத்திஷ்ட’ முறைப்படி ஒரு வருடம் முடிய சிராத்தம் செய்ய வேண்டும். மன்னனே! வருடம் முடியும்போது ‘ஸபிண்டீகரணம்’ என்னும் சிராத்தம் செய்ய வேண்டும். அதன் முறையைக் கூறுகிறேன், கேள். (26)</p>
<p class="Text para-style-override-7">மன்னனே! இந்த ஸபிண்டீகரண சிராத்தத்தை வருட முடிவிலாவது, ஆறு மாதத்திலாவது, பன்னிரண்டாம் நாளிலாவது ஏகோத்திஷ்ட முறைப்படிச் செய்யவேண்டும். (27)</p>
<p class="Foot-Note">(<span class="char-style-override-7">குறிப்பு:—</span> ஸபிண்டீகரணம் என்னும் சிராத்தம் 365வது நாளிலேதான் நடத்தப்பட வேண்டும். ஆனால், மனிதனுடைய ஆயுள் பிரமாணம் நிச்சயமில்லாததால் பிற்பாடு மாதாமாதம் செய்ய வேண்டிய மாசிகங்களை இழுத்து முன்பே செய்துவிட்டு, அதனுடன் மரித்த ஜீவன் பித்ருகதியை அடையவேண்டியே பன்னிரண்டாவது நாளில் ஸபிண்டீகரணம் செய்யவேண்டும் என்பது கருத்து. அப்படி பன்னிரண்டாவது நாளில் செய்ய முடியாவிட்டால் அதன்மேல் ஆறு மாதத்திற்குள்ளாகச் செய்யவேண்டும்.)</p>
<p class="Text">இதில் எள், சந்தனம், நீர் ஆகியன கலந்த நீரால் நிரம்பிய நான்கு பாத்திரங்களை வைக்க வேண்டும். இவற்றில் ஒன்று இறந்தவனுக்காகும் (பிரேத பாத்திரம்), மற்ற மூன்று பாத்திரங்கள் பித்ருக்களுக்கும் ஆகும். (28)</p>
<p class="Text">அதன்பின் பிரேத பாத்திர நீரைப் பித்ரு பாத்திரங்கள் மூன்றிலும் கொஞ்சம் கொஞ்சமாக விட்டுக் கலக்க வேண்டும். இவ்வாறு அர்க்கியத்தைச் சேர்த்தல் செய்வதனாலே அந்தப் பிரேதன் பித்ருத்வத்தை அடைகிறான். அதன்பின் அந்த இறந்தவன் முதலிய பித்ருக்களை பார்வண முதலான சிராத்த விதிப்படி அர்ச்சிக்க வேண்டும். மன்னனே! இறந்தவனுக்குக் கருமம் செய்ய வேண்டிய கர்த்தாக்கள் யாரென்றால் புத்திரன், பிள்ளை வயிற்றுப் பிள்ளை (பௌத்திரன்), புத்திரனுடைய பேரன் (இறந்தவனது கொள்ளுப்பேரன்), சகோதரன், அவனுடைய பிள்ளை, பேரன் முதலிய சந்ததிகள், சபிண்டருடைய சந்ததி ஆகிய இவர்களுள் முந்தினவர் இல்லாதபோது பிந்தினவர் முறையே கர்த்தாக்களாவார்கள். இவர்கள் எல்லோரும் இல்லாதபோது சமானோதகருடைய சந்ததியும், அதன்பின் தாய்பக்கலிலுள்ள சபிண்டருடைய சந்ததியும், அதன்பின் தாய் பக்கத்து சமானோதக சந்ததியும் அதற்குக் கர்த்தாக்களாவார்கள். மன்னனே! மாத்ரு குலம், பித்ரு குலம் ஆகிய இரண்டு குலங்களிலேயும் ஒருவர்கூட இல்லாமலிருந்தால் பெண்களே இந்த பித்ரு காரியத்தைச் செய்யலாம். (29—32)</p>
<p class="Text">அல்லது ஒருவேளை பெண்ணும் இல்லையெனில் பிதாவின் பக்கத்திலும் மாதாவின் பக்கத்திலும் உள்ள சபிண்ட சமானோதகர்களாகிலும் அல்லது இறந்தவனுடன் படித்தவன், சீடன் முதலானவர்களாகிலும், இறந்தவனுடைய கூட்டத்தில் சேர்ந்தவர்களாகிலும் கர்மம் செய்யலாம். அவ்வாறு எந்த சொந்தபந்தமும் இல்லாமல் இறந்தவனுக்கு அவனுடைய தனத்தைக் கொண்டு அரசனே கர்மங்களைச் செய்விக்கலாம். (33)</p>
<p class="Text">இந்த பிரேதகர்மம் மூன்று வகையாகும். முதலில் செய்யப்படவேண்டிய பூர்வகர்மம், நடுவில் செய்யவேண்டிய மத்திமகர்மம். முடிவில் செய்யவேண்டிய உத்தரகர்மம். இதனுடைய தனித்தனி இலக்கணங்களைக் கேள். (34)</p>
<p class="Text">தகனம் தொடங்கித் தண்ணீரைத் தொடுகிற வரை செய்யவேண்டிய கர்மங்கள் பூர்வகர்மங்கள். ஒவ்வொரு மாதமும் ஏகோத்திஷ்ட விதிப்படிச் செய்யவேண்டிய சிராத்தங்கள் நடுவில் செய்யவேண்டிய மத்திமகர்மங்கள். மேலும் மன்னனே! ஸபீண்டீகரணத்தில் இறந்தவன் பித்ருத்வம் அடைந்த பிறகு செய்யக்கூடிய பித்ரு கிரியைகள் எல்லாம் உத்தரகர்மங்கள் எனப்படும். (35,36)</p>
<p class="Text">தாய், தந்தை, சபிண்டர்கள், சமானோதகர்கள், உடன் படித்தவன் முதலியவர்கள் அல்லது அவன் சேர்த்து வைத்த பொருளை எடுத்துக் கொள்ளும் மன்னன் ஆகியவர்கள் பூர்வ கிரியைகளைச் செய்யலாம். ஆனால், உத்தரகிரியைகளான ஸபிண்டீகரணம் முதலியனவற்றைப் புத்திரன், பெண்வயிற்றுப்பிள்ளை அல்லது அவர்களுடைய சந்ததியினர்களால்தான் செய்யப்பட வேண்டும். (37,38)</p>
<p class="Text">மன்னனே! பெண்களுக்கும் வருடந்தோறும் இறந்த திதிகளிலே ஏகோத்திஷ்ட விதிப்படி உத்தரக்கிரியைகள் நிச்சயமாகச் செய்யப்பட வேண்டும். ஆகவே, அரசே! அந்த உத்தரக்கிரியைகளை எப்போதெப்போது யார் யாருக்கு எந்தெந்த முறைப்படிச் செய்ய வேண்டுமோ, அதைக் கூறுகிறேன், கேள். (39,40)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதின்மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-14">பதினான்காவது அத்தியாயம் — சிராத்தத்தின் பெருமையும், சிராத்தத்தில் நியமிக்க வேண்டியவர்களும் வேண்டாதவர்களும்</p>
<p class="Text"><span class="char-style-override-7">ஔர்வர் கூறுகிறார்——</span> மன்னனே! ஒருவன் நல்ல ஈடுபாடும் பக்தியும் கொண்டு சிராத்த கர்மாவைச் செய்வதனால் பிரும்மா, இந்திரன், ருத்ரன், அசுவினி குமாரர்கள், சூரியன், அக்னி, வசுக்கள், மருத்துக்கள், விசுவேதேவர்கள், பித்ருக்கள், பறவைகள், மனிதர்கள், விலங்கினங்கள், பாம்பு முதலிய ஊர்வன, ரிஷிகள், பூதங்கள் முதலிய அகில ஜகத்திலுள்ள ஜீவராசிகளையும் திருப்திபடுத்துகிறான். (1,2)</p>
<p class="Text">மன்னனே! ஒவ்வொரு மாதத்திலும் தேய்பிறையில் வரும் பதினைந்தாம் நாள் (அமாவாசை) மற்றும் அஷ்டகைகள் (ஹேமந்த ருதுவான மார்கழி, தை மாதங்களிலும், சிசிர்ருதுவான மாசி, பங்குனி மாதங்களிலும் வரும் வளர்பிறை அஷ்டமி திதிகள்) ஆகிய தினங்களில் சிராத்தம் செய்யவேண்டும். (இவற்றை ‘நித்திய சிராத்த காலம்’ என்பார்கள்.) இனி இவ்வுலகில் செய்தவுடனேயே பயன் தரும் காம்ய சிராத்தத்தின் காலத்தைச் சொல்கிறேன், கேள். (3)</p>
<p class="Text">சிராத்தத்திற்குத் தகுதியான வஸ்து கிடைத்த போது, தகுந்த அந்தணன் வீட்டிற்கு வந்தபோது உத்தராயண—தட்சிணாயன புண்ணியகாலங்கள், வியதீபாத புண்ணியகாலம் ஆகிய காலங்களில் காம்யமான சிராத்தங்கள் செய்ய வேண்டும். (4)</p>
<p class="Text para-style-override-7">விஷுவ சங்கிராந்தி, சூரிய—சந்திர கிரகணங்கள், சூரியன் ஒவ்வொரு ராசியிலும் பிரவேசிக்கும் காலம், நட்சத்திரங்கள்—கிரகங்களுடைய பீடை காலங்கள், கெட்ட கனவுகள் கண்ட சமயம், வீட்டிற்குப் புதிதாக தானியங்கள் கொண்டு வரும் சமயம் ஆகிய சமயங்களில் காம்ய சிராத்தம் செய்யலாம். (5,6)</p>
<p class="Foot-Note">(<span class="char-style-override-7">குறிப்பு:—</span> காம்யமாவது — இவ்வுலகிலேயே இப்பொழுதே அடுத்துப் பயனளிப்பது.)</p>
<p class="Text">அனுஷம், விசாகம், சுவாதி ஆகிய நட்சத்திரங்களோடு அமாவாசையும் சேருமானால் அன்று செய்யப்படும் சிராத்தம் பித்ருக்களுக்கு எட்டு வருடங்களுக்கான திருப்தியைத் தரும். எந்த அமாவாசை பூசம், திருவாதிரை, புனர்பூசம் ஆகிய நட்சத்திரங்களில் வருமோ, அன்றைய தினம் சிராத்தம் செய்ய பித்ருக்கள் பன்னிரண்டு வருடத்திற்கான திருப்தியை அடைவார்கள். (7,8)</p>
<p class="Text">அவிட்டம், சதயம், பூரட்டாதி இந்த நட்சத்திரங்களோடு கூடின அமாவாசை தினம் சிராத்தம் செய்தால் பித்ருக்கள் மிகவும் திருப்தியடைகிறார்கள். இத்தினங்கள் தேவர்களுக்கும் கிடைக்க முடியாததான புண்ணிய காலங்கள். (9)</p>
<p class="Text">மன்னனே! இந்த ஒன்பது நட்சத்திரங்களில் வரும் அமாவாசை தினங்களில் சிராத்தம் செய்தால் பித்ருக்கள் மிகவும் திருப்தியடைகிறார்கள். இது தவிர பித்ரு பக்தி கொண்ட இளையின் புத்திரனான புரூரவஸ் என்கிற மாமன்னன் மிகவும் வினயத்தோடு கேட்க, சனத்குமார முனிவர் மற்ற திதிகளைப் பற்றிக் கூறியவற்றையும் கூறுகிறேன், கேள். (10,11)</p>
<p class="Text"><span class="char-style-override-7">சனத்குமாரர் கூறுகிறார்—</span> வைகாசி மாதத்தில் வரும் வளர்பிறை திருதியை, கார்த்திகை மாத சுக்லபட்ச நவமி, புரட்டாசி மாத தேய்பிறை திரயோதசி, மாசி மாத அமாவாசை ஆகிய இந்நான்கு திதிகளுக்கும் ‘யுகாதிகள்’ என்று புராணங்கள் கூறுகின்றன. இந்நான்கு திதிகளும் மிகவும் புண்ணியம் தரக்கூடிய காலங்கள். சந்திரன்—சூரியன் கிரகணங்கள், மூன்று அஷ்டகைகள், உத்தராயண—தட்சிணாயன புண்ணிய காலங்கள் ஆகிய தினங்களில் எவனொருவன் ஒரே மனதுடன் சிரத்தையோடு எள்ளோடு நீர் கலந்து திலதர்ப்பணம் செய்கிறானோ, அவன் ஆயிரம் வருடங்கள் சிராத்தம் செய்த பயனை அடைகிறான். இது மிகவும் ரகசியமான விஷயம் என்று பித்ருக்களே கூறுகிறார்கள்! (12—14)</p>
<p class="Text">மாசி மாதம் வரும் அமாவாசை எப்போதாகிலும் சதய நட்சத்திரத்தோடு கூடி வருமாகில் அது பித்ருக்களுக்கு மிகவும் திருப்தியளிக்கக் கூடிய உயர்ந்ததான காலமாகும். மன்னனே! அற்பமான புண்ணியம் செய்தவனுக்கு இம்மாதிரியான அரிய சமயம் கிடைக்காது. (15)</p>
<p class="Text">மாசி மாத அமாவாசை சமயம் அவிட்ட நட்சத்திரம் சேருமாகில் அப்போது அவர்களுடைய குலத்தில் பிறந்தவனால் கொடுக்கப்பட்ட அன்னமோ, எள் கலந்த நீரால் தர்ப்பணமோ கொடுக்கப்படுமேயானால், அதனால் அவன் குலத்து முன்னோர்களுக்குப் பத்தாயிரம் வருடம் சிராத்தம் செய்த திருப்தி ஏற்படுகிறது. அக்காலத்திலேயே (மாசி மாத அமாவாசை தினத்திலேயே) பூரட்டாதி நட்சத்திரம் சேர்ந்து வருமேயானால், அந்த தினத்தில் பித்ருக்களைக் குறித்து சிராத்தம் செய்தால் அந்த பித்ருக்கள் ஆயிரம் யுகமளவு சுகமாகத் தூங்குகிறார்கள். (16,17)</p>
<p class="Text">கங்கை, யமுனை, சதத்ரு, விபாசா, சரஸ்வதி மற்றும் நைமிசாரண்யத்தில் பாய்ந்தோடும் கோமதி ஆகிய புண்ணிய நதிகளில் நீராடி பித்ருக்களைக் குறித்து அன்போடு பூசை செய்தால், அம்மனிதன் பாவங்களையெல்லாம் போக்கிக் கொள்கிறான். (18)</p>
<p class="Text">அரசனே! பித்ருக்கள் “புரட்டாசி மாதத்தில் நம் பிள்ளைகள் செய்கிற தேய்பிறை திரயோதசி சிராத்தத்தினாலும், மாசி அமாவாசை தினத்தில் புத்திராதிகள் செய்த புண்ணிய தீர்த்த ஜல தர்ப்பணங்களினாலும் நாம் திருப்தியடைவோம்” என்று பாடுகிறார்கள். (19)</p>
<p class="Text">மனிதனுக்குப் பரிசுத்தமான சித்தம், தூயதான பொருள், மேன்மையான காலம், சாஸ்திரங்களில் கூறப்பட்ட விதிமுறைகள், நற்குணமுள்ள நல்ல பாத்திரம் (மனிதன்), சிறந்த பக்தி ஆகியன கூடுமாயின் அனைத்து விருப்பங்களும் நிறைவேறும். (20)</p>
<p class="Text">அரசே! இனி பித்ருக்கள் பாடும் சில சுலோகங்களைக் கேள். அவற்றைக் கேட்டுவிட்டு நீயும் மிகுந்த ஈடுபாடும் பக்தியும் கொண்டு அதேபோல ஆசரணை புரிவாயாக. (21)</p>
<p class="Text">(பித்ருக்கள் இவ்வாறு பாடுகிறார்கள்——) நம்முடைய குலத்தில் பணத்தில் பேராசை கொள்ளாமல் நமக்காகப் பிண்டதானம் செய்யக்கூடிய நல்ல புத்தியுடைய ஒருவன் பிறப்பானா? (22)</p>
<p class="Text">எவன் நல்ல செல்வச்செழிப்பு பெற்று நம் விருப்பப்படி அந்தணர்களுக்கு இரத்தினங்கள், ஆடைகள், வாகனங்கள், மற்றுமுள்ள அனைத்து போகத்திற்குரிய பொருட்களையும் தருபவன் தோன்றுவானா? (23)</p>
<p class="Text">அன்ன—வஸ்திரங்கட்குக் குறைவில்லாமல் செல்வம் பெற்றவன், சிறந்த சிராத்த காலத்தில் பக்தியும் வணக்கமும் உடைய சித்தத்தோடு உத்தமமான அந்தணர்கட்குத் தன்னால் முடிந்தவரை அன்னமாவது அளித்துப் போஜனம் செய்விப்பானா? அல்லது அன்னமிட்டுச் சிராத்தம் செய்வதற்கும் வசதியின்றி அதனால் வருத்தப்பட்டுத் தனக்கு இயன்றமட்டில் அரிசியையும் சிறிது தட்சிணையுமாவது தந்து அந்தணர்களை உபசரிப்பானா? (24,25)</p>
<p class="Text">இவ்வளவும் முடியாமற்போனால் ஓர் அந்தணனை அழைத்து அவரை வணங்கி ஒரு கைப்பிடி எள்ளையாவது தருவானா? (26)</p>
<p class="Text">இதுவும் முடியாதுபோனால் பித்ருக்களான நம்மைக் குறித்து பக்தியோடும் வணக்கத்தோடும் ஏழெட்டு எள்களைக் கையிலெடுத்து நீர் சேர்த்து திலதர்ப்பணமாவது தரையில் விடுவானா? (27)</p>
<p class="Text">இதுவும் செய்ய முடியாமற்போனால் எங்கிருந்தாகிலும் பசுக்களுக்கான ஒரு நாள் உணவான வைக்கோலையாவது சோளத்தட்டையாவது சம்பாதித்து மிகுந்த அன்புடனும் பிரீதியுடனும் நம்மை நினைத்துக் கொண்டு பசுமாட்டுக்குத் தருவானா? (28)</p>
<p class="Text">சரி, மேற்கூறிய அனைத்திற்கும் சக்தியற்றவனாகில் அவன் காட்டிற்குச் சென்று கைகளை உயரத் தூக்கிக் கொண்டு சூரியன் முதலான திக்பாலகர்களை நோக்கி உரத்த சத்தத்துடன் ‘என் பக்கலில் பித்ருக்களைக் குறித்துச் சிராத்த கர்மாக்களைச் செய்ய தகுதியான பணம் இல்லை, வித்தம் (பொன்) இல்லை, வேறெந்தவொரு பொருளும் இல்லை. ஆகவே, நான் என் பித்ருக்களைக் குறித்து நமஸ்காரம் செய்கிறேன். அவர்கள் எனது பக்தியைக் கண்டு திருப்தியடையட்டும். இதோ என் இரண்டு கைகளையும் வாயுவின் மார்க்கமான ஆகாயத்தை நோக்கித் தூக்கிவிட்டேன்.’ (30)</p>
<p class="Text"><span class="char-style-override-7">ஔர்வர் கூறுகிறார்——</span> மன்னனே! பணம் இருக்கிறதோ, இல்லையோ பித்ருக்கள் எவ்வாறு கூறியுள்ளார்களோ, அவ்வாறே ஒருவன் நடந்து கொள்வானேயானால், அவன் அந்த ஆசாரத்தினால் முறைப்படி சிராத்தம் செய்த பலனைப் பெறுவான். (31)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-15">பதினைந்தாவது அத்தியாயம் — சிராத்தம் செய்யும் முறை</p>
<p class="Text"><span class="char-style-override-7">ஔர்வர் கூறுகிறார்——</span> சிராத்தத்தில் எவ்வாறான குணமுள்ள அந்தணனை வரித்துப் போஜனம் செய்விக்க வேண்டும் என்பதைச் சொல்கிறேன், நன்கு கேட்டுக் கொள். <span class="char-style-override-7">‘திரிணாசிகேதம்’</span> என்கிற கடோபநிஷத்தில் வருகிற <span class="char-style-override-7">‘அயம் வாவ ய: பவதே’</span> என்கிற மூன்று அனுவாகங்களையும் ஓதி அதன்படி நடக்கின்றவன், <span class="char-style-override-7">‘மதுவாதா’</span> என்கிற மூன்று மது ருக்குகளை ஓதி அதன்படி நடக்கிறவன், அல்லது மது வித்யையில் நிஷ்டை (ஊற்றம்) பெற்றவன், <span class="char-style-override-7">‘பிருஹ்ம மேது மாம்’</span> முதலிய மூன்று அனுவாகங்களை ஓதி அதில் கூறப்பட்டுள்ள விரதங்களைச் செய்கிறவன், ஆறு அங்கங்களோடு வேதமோதியவன், அதன் பொருளை அறிந்தவன், வேதத்தில் கூறியுள்ளபடி அனுஷ்டானம் செய்பவனான சுரோத்திரியன், பரப்பிரும்மத்தையே தியானம் செய்யும் யோகி, ஜ்யேஷ்ட சாமத்தை ஓத வல்லவன் ஆகிய இவர்கள் முக்கியமானவர்கள். வேள்வியில் ருத்விக்காக உட்காருபவன், உடன்பிறந்தவளுடைய குமாரனான மருமகன், தன் பெண் வயிற்றுப் பிள்ளை, மாப்பிள்ளை, மாமனார், தன் தாய்மாமன், தவம் செய்பவன், ஐந்து அக்னிகளை உபாசிப்பவன், தன் சீடன், சம்பந்தி, தன் மாதா—பிதாக்களுக்கு அன்பான சிநேகிதன் ஆகிய இவர்களைச் சிராத்தத்தில் வரித்து போஜனம் செய்விக்கலாம். இவர்களிலும் திரிணாசிகேதர் முதலிய முதலில் கூறியவர்களையே முதலில் வரிக்க வேண்டும். அவர்கள் கிடைக்காவிட்டால் ‘ருத்விக்’ முதலிய பின் கூறியவர்களை வரிக்கலாம். இவர்களில் எவரும் கிடைக்காதபோது சுத்தமான அந்தணரைத் தேடி வரிக்க வேண்டும். (1—4)</p>
<p class="Text para-style-override-7">சிராத்தத்தில் வரிக்கத் தகாதவர்கள்—— நண்பனுக்குத் துரோகம் செய்தவன், இயற்கையிலேயே புழுத்த நகமுள்ளவன், நபும்சகன், சொத்தைப் பல் உடையவன், கன்னிகையைப் புணர்ந்தவன், அக்னியையும் வேதத்தையும் துறந்தவன், சோமரசத்தை விற்பவன், பொய்யாகவாவது மெய்யாகவாவது பதிதன் என உலகத்தாரால் தள்ளப்பட்டவன், திருடிப் பிழைப்பவன், கோள் சொல்பவன், கிராமத்தாருக்காகக் கூலி வாங்கிக் கொண்டு கோவில் வீடுகளில் பூஜை செய்விப்பவன், சம்பளம் பெற்றுப் பாடம் சொல்லிக் கொடுப்பவன் அல்லது படிப்பவன், கைம்பெண்ணை மணந்தவன், தாய்—தந்தையர்களைத் துரத்தியவன், நான்காம் வருணப் பெண்ணின் குழந்தைகளை வளர்ப்பவன், சூத்திரப் பெண்ணைத் திருமணம் செய்து கொண்டவன், தேவலகன் ஆகியவர்களைச் சிராத்தத்தில் வரிக்கக் கூடாது. (5—8)</p>
<p class="Foot-Note para-style-override-7">(<span class="char-style-override-7">குறிப்பு:—</span> பணம் பெறுவதற்காகத் தொடர்ந்து மூன்று வருட காலம் எவன் தேவதைகளைப் பூசிப்பானோ, அவன் ‘தேவலகன்’ என்று அழைக்கப்படுவான். அவன் ஹோமங்களுக்கும் பித்ரு காரியங்களுக்கும் தகுதியற்றவன்.</p>
<p class="Foot-Note-Slok">தே<span class="char-style-override-38">3</span>வார்ச்சநபரோ யஸ்து</p>
<p class="Foot-Note-Slok">வித்தார்த்த<span class="char-style-override-38">2</span>ம் வத்ஸரத்ரயம் ।</p>
<p class="Foot-Note-Slok">ஸ வை தே<span class="char-style-override-38">3</span>வலகோ நாம</p>
<p class="Foot-Note-Slok">ஹவ்யகவ்யேஷு க<span class="char-style-override-38">3</span>ர்ஹித: ॥</p>
<p class="Foot-Note-Right para-style-override-9">— வாயுபுராணம்)</p>
<p class="Text">சிராத்தம் செய்பவன் சிராத்தத்திற்கு முதல் நாளிலேயே சுரோத்திரியரான அந்தணர்களை வரித்து, நாளைய சிராத்தத்தில் தாங்கள் பித்ரு வர்ணத்திலும், விசுவேதேவ வர்ணத்திலும் இருக்க வேண்டும் எனப் பிரார்த்திக்க வேண்டும். (9)</p>
<p class="Text">அவ்வாறு நிமந்த்ரணம் செய்யப்பட்ட அந்தணர்களோடு சிராத்தம் செய்பவனும், அன்றைய தினம் கோபதாபத்தை விடுத்து, பெண்ணைப் புணர்தலை விடுத்து, சோம்பலையும் கடின உழைப்பையும் விடுத்திருக்க வேண்டும். ஏனெனில், சிராத்தம் செய்வதில் இவைகள் மிகவும் தோஷமாகக் கருதப்படுகின்றன. (10)</p>
<p class="Text">சிராத்தத்தில் நிமந்த்ரணம் செய்யப்பட்டவன் போஜனம் செய்த பிறகு அல்லது நிமந்த்ரணம் செய்த பிறகு அல்லது போஜனம் செய்வித்த பிறகு பெண் சம்போகம் செய்தல் மிகவும் தோஷமாகும். அப்படிச் செய்கிறவன் தன் பித்ருக்களை ரேதஸ் (வீரியம்) குண்டத்தில் தள்ளின பாவத்தை அடைகிறான். (11)</p>
<p class="Text">ஆகவே, நல்லதொரு தர்மசீலரான அந்தணரைச் சிராத்தத்திற்கு முதல் நாளே நிமந்த்ரணம் செய்துவிட வேண்டும். மேலும் சிராத்த தினத்தன்று முன்னமே நிமந்த்ரணம் செய்யாமல் போனாலும் புலனடக்கம் கொண்ட தபஸ்வியான ஓர் அந்தணர் ஏதேச்சையாக வருவாரேயானால், அவரையும் சிராத்தத்தில் நிமந்த்ரணம் செய்து போஜனம் செய்விக்க வேண்டும். (12)</p>
<p class="Text">இவ்வாறு முதல் நாளே வரிக்கப்பட்ட அந்தணர்கள் வீட்டிற்கு வந்தவுடன் முதலில் கால் அலம்ப நீர் அளித்தல் முதலிய உபசாரங்களைச் செய்து, பின் கைகளை அலம்பிக் கொண்டு அவர்கள் ஆசமனம் செய்த பிறகு ஆசனத்தில் அமர்த்த வேண்டும். தமது சக்திக்குத்தக்கவாறு பித்ருக்களுக்காக ஒற்றைப் படையிலும் தேவதை ஸ்தானத்தில் இரட்டைப்படையாகவும் அந்தணர்களை வரிக்க வேண்டும். அல்லது ஒவ்வொருவருக்கும் ஒவ்வொருவரையாவது வரிக்க வேண்டும். (13,14)</p>
<p class="Text">மேலும் இதே போலவே விசுவேதேவர்களோடுகூடத் தாய்வழிப்பாட்டனாருக்கும் சிராத்தம் செய்ய வேண்டும். அல்லது பித்ரு சிராத்தம், மாதாமகர் சிராத்தம் இரண்டிற்குமாக ஒரே விசுவேதேவ வரணம் செய்யலாம். இதில் பக்திதான் பிரதானம். (15)</p>
<p class="Text">விசுவேதேவ வரண அந்தணரைக் கிழக்கு நோக்கியும், பித்ருபட்சம், மாதாமகர் பட்சப் பிராம்மணரை வடக்கு நோக்கியும் உட்கார வைத்து போஜனம் செய்விக்க வேண்டும். (16)</p>
<p class="Text">மன்னனே! சில ரிஷிகள் பித்ருபட்ச சிராத்தத்தையும், மாதாமகருடைய (தாய்வழி பாட்டனார்) சிராத்தத்தையும் தனித்தனியாகத்தான் செய்ய வேண்டும் என்கின்றனர். சில மகரிஷிகள் ஒரே இடத்தில் ஒரே பாகத்தினால் (சமையலினால்) செய்யலாம் என்கின்றனர். (17)</p>
<p class="Text">செய்முறை நன்கு அறிந்தவன் முதலில் நிமந்த்ரணம் செய்யப்பட்ட அந்தணர்களுக்கு உட்காருவதற்கு தர்பாசனம் தந்து, பின் அர்க்கியதானம் முதலியன தந்து முறைப்படி பூசை செய்ய வேண்டும். பின் அவருடைய அனுமதியைப் பெற்று விசுவேதேவர்களை ஆவாகனம் செய்ய வேண்டும். (18)</p>
<p class="Text">அதன்பின் சிராத்த முறைகளை உள்ளபடி அறிந்தவன் யவம் என்கிற தானியத்தோடு கூடின தீர்த்தத்தினால் விசுவேதேவருக்கு அர்க்கியம் தரவேண்டும். அதன்பின் சந்தனமளித்து, மாலைசாத்தி, தூபதீபங்களைக் காட்ட வேண்டும். (19)</p>
<p class="Text">இவ்வளவு உபசாரங்களையும் பித்ருதேவதைகளுக்குச் செய்யும்போது பூணூலை இடது புறமாக மாற்றிக் கொண்டு (பூணூல் வலது தோளிலிருந்து தொங்கும்படியாக)ச் செய்ய வேண்டும். மேலும் வரிக்கப்பட்ட அந்தணர்களிடம் உத்தரவு பெற்று இரட்டிப்பாகச் செய்யப்பட்ட தர்ப்பங்களைக் கொடுத்து மந்திரம் கூறிப் பிதுர்தேவதைகளை ஆவாகனம் செய்ய வேண்டும். மன்னனே! பூணூலை இடமாகப் போட்டுக் கொண்டு எள் கலந்த நீரால் அர்க்கியம் தந்து உபசரிக்க வேண்டும். (20,21)</p>
<p class="Text">மன்னனே! இவ்வாறு சிராத்தம் செய்யும் சமயம் யாராவது ஓர் அந்தணன் அன்னத்தை விரும்பிப் பசியோடு அதிதியாக வருவானேயாகில், முன்பு வரிக்கப்பட்ட அந்தணரிடத்தில் அனுமதி பெற்று, தக்கவனாகில் அவனுக்கும் போஜனம் செய்விக்கலாம். பலப்பல யோகிகள் பலவித வேடம் தாங்கித் தங்களின் சொரூபம் இன்னதென்று அறியப்படாதபடி மக்களுக்கு உபகாரம் செய்யும் நோக்கத்துடன் பூமியில் உலாவிக் கொண்டிருப்பார்கள். (22,23)</p>
<p class="Text">ஆகவே, அறிவாளியாக இருப்பவன் சிராத்த காலத்தில் வந்த அதிதிக்கு அவசியமாக உபசாரம் செய்ய வேண்டும். மன்னனே! அச்சமயத்தில் வந்த அதிதிக்கு உபசாரம் செய்யாமற்போனால் அந்த சிராத்தம் செய்த பலன்கள் அனைத்தும் அழிந்துபோம். ஆணேறே! அதன்பின் அந்த அந்தணர்களின் அனுமதி பெற்று கறியமுதும், காரமான வஸ்துவும், உப்பும் சேராத சுத்தமான அன்னத்தினால் அக்னியில் மூன்று முறை ஆகுதி அளிக்க வேண்டும். (24,25)</p>
<p class="Text">மன்னனே! அவ்வாறு ஆகுதி தரும்போது <span class="char-style-override-7">‘அக்</span><span class="char-style-override-8">3</span><span class="char-style-override-7">நயே கவ்யவாஹநாய ஸ்வாஹா’</span> (கவ்யம் எனப்பட்ட ஆகுதியைச் சுமக்கும் அக்னியின் பொருட்டு இந்த ஆகுதி) என்கிற மந்திரத்தைக் கூறி அக்னிக்கு முதல் ஆகுதியையும், <span class="char-style-override-7">‘ஸோமாய பித்ரு॒மதே ஸ்வாஹா’</span> (பித்ருக்களுக்காக இருக்கும் சோமனுக்கு இந்த ஆகுதி) என்கிற மந்திரத்தைக் கூறி சோமனுக்காக இரண்டாவது ஆகுதியையும், <span class="char-style-override-7">‘வைவஸ்வதாய ஸ்வாஹா’</span> (இந்த ஆகுதி யமனுக்கு) என்று சொல்லி மூன்றாவது ஆகுதியை யமனுக்காகவும் தரவேண்டும். அதன்பின் ஆகுதி செய்யப்பட்ட பின் மீதியுள்ள அன்னத்திலிருந்து கொஞ்சம் கொஞ்சம் எடுத்து எல்லா அந்தணர்களின் இலையிலும் பரிமாற வேண்டும். (26,27)</p>
<p class="Text">அதன் பின்பு நன்கு சமைக்கப்பட்டும் ருசிகரமாகவும், விருப்பம் போல் இருக்கிற அன்னங்களையும் பட்சணங்களையும் அந்தப் பிராம்மணர்களுக்குப் பரிமாறி, ‘தாங்கள் இதைத் திருவுள்ளப்படி போஜனம் செய்தருள வேண்டும்’ என்று வணக்கமாக இனிய வார்த்தைகளினால் பிரார்த்திக்க வேண்டும். (28)</p>
<p class="Text">அந்தணர்களும் மௌனமாகவும் கவனமாகவும் மலர்ந்த முகத்தோடும் போஜனம் செய்ய வேண்டும். சிராத்தம் செய்பவனும் கோபம் முதலியன இன்றி அவசரப்படாமலும், அன்புடனும் வேண்டியவைகளைக் கேட்டுப் பரிமாற வேண்டும். (29)</p>
<p class="Text">அதன்பின் <span class="char-style-override-7">‘அபஹதா: அஸுரா: ரக்ஷாகும்ஸி வேதி</span><span class="char-style-override-8">3</span><span class="char-style-override-7">ஷத:’</span> முதலிய ரக்ஷோக்ன மந்திரங்களைக் கூறிச் சிராத்தம் செய்யுமிடத்தில் எள்ளை இரைத்து, வந்த அந்தணர்களைத் தன் பித்ருக்களாகவே பாவிக்க வேண்டும். (30)</p>
<p class="Text">இவ்வாறு செய்யும் சிராத்தத்தில் ‘பிதாவினுடைய சிராத்தத்தில் வரிக்கப்பட்ட என்னால் எள் ஆவாகனம் செய்யப்பட்ட இந்த அந்தணர்களது சரீரத்தில் எனது தந்தை, பாட்டனார், எனது தந்தையின் பாட்டனார் ஆகிய மூவரும் இருந்து கொண்டு நான் செய்யும் சிராத்தத்தினால் திருப்தியடையட்டும். (31)</p>
<p class="Text">நான் செய்த இந்த ஹோமத்தினால் எனது பிதா, பிதாமகர், பிரபிதாமகர் ஆகிய மூவரும் ஆப்பியாயனம் (ஆறுதல்) செய்யப்பட்ட மூர்த்திகளாகித் திருப்தியடையக் கடவர். (32)</p>
<p class="Text">நான் இந்த பூமியில் செய்த பிண்டதானத்தினால் எனது தந்தை, பாட்டனார், தந்தையின் பாட்டனார் ஆகிய மூவரும் திருப்தியடையட்டும். (33)</p>
<p class="Text">சிராத்த ரூபமாகத் தன்னால் எதுவும் செய்ய முடியாத சமயத்தில் நான் பக்தியோடு கூறின இந்த வாக்கியங்களினால் எனது பக்தியைக் கண்டு எனது தந்தை, பாட்டனார், தந்தையின் பாட்டனார் ஆகிய மூவரும் மனமகிழ்ச்சியை (திருப்தியை)ப் பெறக் கடவர். (34)</p>
<p class="Text">நான் செய்த இந்த சிராத்தத்தினால் எனது தாய்வழிப் பாட்டனார், அவரது தந்தை, அவருடைய தந்தை ஆகிய மூவரும், விசுவேதேவர்களும் திருப்தியடையட்டும். சிராத்தத்திற்கு இடையூறு செய்யும் ராட்சஸர் அனைவரும் அழியக் கடவர். (35)</p>
<p class="Text">வேள்விகளுக்குத் தலைவரும், வளர்தல், குறைதல் போன்ற ஆறு விகாரங்களற்றவருமான ஸ்ரீஹரியே இங்கே எழுந்தருளித் தேவர்களைக் குறித்துச் செய்யும் அவியுணவையும், பித்ருக்களைக் குறித்துச் செய்யும் கவ்யம் எனப்படும் அவியுணவையும் அமுது செய்கிறார். ஆகவே, அவரது சான்னித்தியத்தினால் அனைத்து ராட்சஸரும் அசுரரும் உடனே இங்கிருந்து ஓடிப் போகக் கடவர்’ என்று கூறிப் பிரார்த்திக்க வேண்டும். (36)</p>
<p class="Text">அந்த அந்தணர்கள் சாப்பிட்டுத் திருப்தியடைந்த பிறகு கொஞ்சம் அன்னத்தை எடுத்து ‘வீகிரம்’ (அன்னத்தை அந்தணர்கள் சாப்பிட்ட இலைக்கு முன் கொஞ்சம் இறைத்தல்) என்கிற கர்மாவைச் செய்ய வேண்டும். அவர்கள் கையலம்பி சுத்தி செய்து கொள்ள ஒவ்வொருவருக்கும் தனித்தனியாகத் தண்ணீர் தரவேண்டும். (37)</p>
<p class="Text">பிறகு திருப்தி அடைந்த அந்தப் பிராம்மணர்களது அனுமதி பெற்று எள்ளோடு கூடின அன்னபிண்டங்களைத் தரையில் சாந்த மனமுடையவனாகப் போடவேண்டும். (38)</p>
<p class="Text">அதன்பின் அந்த பிண்டங்களின்மேல் பித்ரு தீர்த்தத்தினால் திலோதகம் விடவேண்டும். தாய்வழிப்பாட்டனார் முதலிய மூவருக்கும் இதேபோல பித்ரு தீர்த்தத்தினாலேயே பிண்டதானம் செய்யவேண்டும். (39)</p>
<p class="Text">அந்தணர்கள் சாப்பிட்ட இலைகளின் சந்நிதியில் தெற்கு நுனியாகப் போடப்பட்ட தர்ப்பைகளின் மேல் முதலில் தன் பிதாவிற்குப் புஷ்பதூபதீபங்களால் பூசிக்கப்பட்ட பிண்டத்தைத் தரையில் வைக்க வேண்டும். (40)</p>
<p class="Text para-style-override-7">அதன்பின் பிதாவிற்கு வைத்த பிண்டத்தின் சமீபத்தில் பாட்டனாருக்கும், அதனருகில் அவருடைய பிதாவிற்காகவும் ஒவ்வொரு பிண்டம் தரவேண்டும். அதன்பின் பிண்டத்திற்காகப் பரப்பப்பட்ட தர்ப்பைகளின் அடிப்பாகத்தில் நான்காமவர் முதலானவர்களைத் திருப்தி செய்வதற்காகக் கையில் ஒட்டிக் கொண்டிருக்கும் அன்னத்தைத் துடைத்து <span class="char-style-override-7">‘லேபபா</span><span class="char-style-override-8">4</span><span class="char-style-override-7">க</span><span class="char-style-override-8">3</span><span class="char-style-override-7">பு</span><span class="char-style-override-8">4</span><span class="char-style-override-7">ஜஸ்த்ரு॒ப்யந்தாம்’</span> (கையைத் துடைத்தலினால் அந்த நான்காமவர் முதலியோர் திருப்தியடையட்டும்) என்று கூறவேண்டும். (41)</p>
<p class="Foot-Note">(<span class="char-style-override-7">குறிப்பு:— ஸ்ம்ருதியில் ‘லேபபா</span><span class="char-style-override-41">4</span><span class="char-style-override-7">ஜஶ்சதுர்த்தா</span><span class="char-style-override-41">2</span><span class="char-style-override-7">த்</span><span class="char-style-override-41">3</span><span class="char-style-override-7">யா: பித்ராத்</span><span class="char-style-override-41">3</span><span class="char-style-override-7">யா: பிண்ட</span><span class="char-style-override-41">3</span><span class="char-style-override-7"> பாகி</span><span class="char-style-override-41">3</span><span class="char-style-override-7">ந:’ —</span> பிண்டத்தைப் பெறக்கூடிய நான்காவது பித்ருதேவதைகள் <span class="char-style-override-7">‘லேபபாஜ:’</span> எனப்படுபவர்கள்.)</p>
<p class="Text">இவ்வாறே சந்தனம், புஷ்பம் முதலியவைகளோடு கூடின பிண்டங்களைத் தருவதன் மூலம் தாய்வழிப்பாட்டனார் ஆகியவர்களையும் பூசிக்க வேண்டும். அதன்பின் அந்தணர்களை ஆசமனம் செய்யச் சொல்ல வேண்டும். (42)</p>
<p class="Text">மேலும் அரசனே! அதன்பின் பக்தியோடு தன்மயமாகி முதலில் பிதுர்பட்சப் பிராம்மணர்களுக்கு ‘ஸ்வதா’ என்ற அங்கீகாரத்துடன் ஆசீர்வாதம் பெற்று, தன்னால் இயன்ற மட்டும் தட்சிணை தரவேண்டும். (43)</p>
<p class="Text">அதன்பின் விசுவேதேவப் பிராம்மணர் அருகில் சென்று ‘நான் தரும் இந்த தட்சிணையினால் விசுவேதேவர்கள் திருப்தி அடையட்டும்’ என்று கூறி, அவருக்குத் தட்சிணை தரவேண்டும். (44)</p>
<p class="Text">அந்த அந்தணர்கள் <span class="char-style-override-7">‘ததா</span><span class="char-style-override-8">2</span><span class="char-style-override-7">ஸ்து’</span> (அப்படியே ஆகட்டும்) என்று கூறிய பிறகு அவர்களிடம் ஆசீர்வாதம் செய்யும்படிப் பிரார்த்திக்க வேண்டும். அவ்வாறே அவர்களின் ஆசீர்வாதத்தைப் பெற்றுக் கொண்டு முன்னதாகப் பித்ருக்களுக்கும் பின் தேவர்களுக்கும் விடைகொடுக்க வேண்டும். (45)</p>
<p class="Text">விசுவேதேவர்களோடு தாய்வழிப்பாட்டனார் முதலியவர்களுடைய சிராத்தத்திலும் பிராம்மண போஜனம், தானம், விடைதருதல் முதலியனவும் இதே விதியைத்தான் (இதே முறையைத்தான்) கூறியிருக்கிறார்கள். (46)</p>
<p class="Text">பித்ரு சிராத்தம், தாய்வழிப்பாட்டனார் சிராத்தம் ஆகிய இரண்டு பட்சங்களிலும் காலலம்பல் முதலிய அனைத்து கர்மங்களும் முதலில் தேவபட்ச பிராம்மணர்களுக்குச் செய்ய வேண்டும். ஆனால் விடைகொடுத்து அனுப்பும்போது முதலில் பித்ருபட்ச அல்லது தாய்வழிப்பாட்டனார் பட்சத்து அந்தணர்களுக்குத் தான் செய்யவேண்டும். (47)</p>
<p class="Text">இவ்வாறு முடித்தபின் இனிமையும் வணக்கமுமான வார்த்தைகளால் அவர்களைக் கொண்டாடி வாசல் வரைக்கும் பின்தொடர்ந்து போய் அவர்கள் விடைகொடுக்கத் திரும்பி வரவேண்டும். அதன்பின் நித்தியமாயுள்ள வைசுவதேவ கர்மாவைச் செய்து தன்னைவிடப் பெரியோர்கள், சுற்றத்தார், பணியாளர்கள் மற்றும் தனக்கு விருப்பமானவர்களோடு சேர்ந்து சாப்பிடவேண்டும். (48,49)</p>
<p class="Text">விவேகமுள்ளவன் மேற்கூறியவாறு தன் பிதாவினுடைய மாதாமகருடைய சிராத்தங்களைச் செய்யவேண்டும். நாம் செய்யும் சிராத்தத்தினால் திருப்தியடைந்த பித்ருக்கள் நமது அனைத்து விருப்பங்களையும் நிறைவேற்றி அருள்வார்கள். (50)</p>
<p class="Text para-style-override-7">சிராத்தத்தில் பெண்வயிற்றுப்பிள்ளை, குதப காலம் (நண்பகல் 12 மணி முதல் 1லீ மணி வரை), எள் ஆகிய இம்மூன்றும் மிகவும் தூய்மையானவை. மேலும் வெள்ளியைத் தானம் செய்தல், வெள்ளியைப் பற்றிப் பேசுதல் ஆகியனவும் சிராத்த சமயத்தில் பவித்திரமானவை என்று சொல்லப்படுகின்றன. (51)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span></p>
<p class="Foot-Note-Slok">உச்சி<span class="char-style-override-38">2</span>ஷ்டம் சிவநிர்மால்யம் வமநம் சுவேதபர்படம் ।</p>
<p class="Foot-Note-Slok">ச்ராத்<span class="char-style-override-38">3</span>தே<span class="char-style-override-38">4</span> ஸப்தபவித்ராணீ தௌஹித்ர: குதப: திலா: ॥</p>
<p class="Foot-Note-Right">— கௌதம ஸ்ம்ருதி</p>
<p class="Foot-Note para-style-override-7">காராம்பசுவின் பால், சிவநிர்மால்யமான கங்கை தீர்த்தம், வமநம் எனப்பட்ட தேன், வெண்பட்டு, பெண்வயிற்றுப் பேரன், குதபகாலம், எள் என்பன ஏழும் சிராத்தத்தில் மிகவும் பரிசுத்தமானவைகள்.</p>
<p class="Foot-Note"><span class="char-style-override-7">‘ரஜதஸ்ய சுதா</span><span class="char-style-override-41">2</span><span class="char-style-override-7">மேவ பித்ரூணாம் ப்ரீதிவர்த</span><span class="char-style-override-41">4</span><span class="char-style-override-7">நம் ॥’ (நாரத ஸ்ம்ருதி) —</span> ‘வெள்ளி என்று கூறுவதே பித்ருக்களுக்கு மகிழ்ச்சியைப் பெருக்கக் கூடியது.’)</p>
<p class="Text">சிராத்த காலத்தில் சிராத்தம் செய்பவனும் சாப்பிட்டவனும் கோபம், வழிநடை, வேகம் ஆகிய மூன்றையும் விடவேண்டும். மன்னனே! இவ்வாறு சிராத்தம் செய்வதால் விசுவேதேவர்கள், பித்ருக்கள், தாய்வழிப் பாட்டனார்கள் திருப்தியடைந்து சிராத்தம் செய்பவருடைய குடும்பத்தில் அமைதியும் நிம்மதியும் மகிழ்ச்சியும் உள்ளவாறு ஆசீர்வாதம் செய்வார்கள். அதனால், அவன் குடும்பம் நலனுடன் இருக்கும். (52,53)</p>
<p class="Text">மன்னனே! பித்ருக்களுடைய கூட்டம் சந்திரனை ஆதாரமாகக் கொண்டது. சந்திரனுக்கு ஆதாரம் யோகிகள். ஆதலால் சிராத்தத்தில் யோகியை வரிப்பது மிகச் சிறந்தது. (54)</p>
<p class="Text">அரசே! சிராத்தத்தில் வரிப்பதில் ஆயிரம் அந்தணர்களுக்கு முன் ஒரு யோகபுருஷன் எழுந்தருளியிருந்தால் அந்த யோகி அந்த ஆயிரம் அந்தணர்களையும், அந்த சிராத்தம் செய்யும் யஜமானனையும் கடைத்தேற வைப்பதில் வல்லவராவார். (55)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-16">பதினாறாவது அத்தியாயம் — சிராத்தத்திற்கு உகந்த—உகந்ததற்ற பொருட்கள்</p>
<p class="Text"><span class="char-style-override-7">ஔர்வர் கூறுகிறார்——</span> ஹவிஸினால் மாத்திரமின்றிச் சிலர் மாமிசங்களினாலேயும் காம்ய சிராத்தம் செய்வதுண்டு. மீன், முயல், கீரிப்பிள்ளை, காட்டுப்பன்றி, வெள்ளாடு, கஸ்தூரிமான், கிருஷ்ணமான், காட்டுப்பசு, ஆடு ஆகியனவற்றின் மாமிசம் மற்றும் பசுவின் பால், தயிர் முதலியனவற்றால் பித்ருக்களுக்கு ஒவ்வொரு மாதமும் சிராத்தம் செய்வதால், பித்ருக்கள் அதிகமாகத் திருப்தியை அடைகிறார்கள். ‘வாத்ரீணஸம்’ என்கிற பறவையின் மாமிசத்தினால் பித்ருக்கள் என்றுமே திருப்தியை அடைகிறார்கள். (1,2)</p>
<p class="Text para-style-override-7">மன்னனே! சிராத்தத்தில் காண்டாமிருகத்தின் மாமிசம், கருத்த கிழங்கு மற்றும் தேன் ஆகியன மிகவும் உயர்ந்ததாகவும் திருப்தியளிக்கக் கூடியதாகவும் கூறப்பட்டுள்ளது. (3)</p>
<p class="Foot-Note para-style-override-7">(<span class="char-style-override-7">குறிப்பு:—</span> இந்த மூன்று சுலோகங்களுக்கும் மூலத்தில் உள்ளது போலேவே பொழிப்புரை தரப்பட்டுள்ளது. இதன் உட்பொருள் என்னவென்று அறிய முடியவில்லை.</p>
<p class="Foot-Note para-style-override-7">சுருதி—ஸ்ம்ருதிகளில் இங்குமங்கும் மாமிசம் உபயோகப்படுத்துதல் பற்றிக் கூறப்பட்டுள்ளது. இது இயற்கையிலேயே மாமிசம் சாப்பிடுபவர்களின் அளவைக் குறைக்கவும், ஒருநிலைக்குக் கொண்டு வரவும் கூறப்பட்டுள்ளதாகத்தான் அமைகிறது. உயர்ந்த தர்மநெறிகளில் மாமிசம் சாப்பிடுவதைத் தவிர்க்கவே கூறப்பட்டுள்ளது. மனு ஸ்ம்ருதி அத். 5ல் மாமிசம் பற்றிய செய்திகளைக் கூறி முடிக்கும்போது சுலோகம் 45 முதல் 56 வரை மாமிசம் சாப்பிடுவதை நிந்தித்தும், சைவ உணவை மிகவும் புகழ்ந்தும் கூறப்பட்டுள்ளது. சிராத்தத்தில் மாமிசம் சேர்த்துவது எவ்வளவு நிந்திக்கத்தக்கது என்பதைப் பற்றி ஸ்ரீமத்பாகவதம் ஏழாவது ஸ்கந்தத்தில் 15வது அத்தியாயத்தில் கூறப்பட்டுள்ளதைக் கவனிக்க.</p>
<p class="Foot-Note-Slok">ந த<span class="char-style-override-38">3</span>த்<span class="char-style-override-38">3</span>யாதா<span class="char-style-override-38">3</span>மிஷம் ஶ்ராத்<span class="char-style-override-38">3</span>தே<span class="char-style-override-38">4</span></p>
<p class="Foot-Note-Slok">ந சாத்<span class="char-style-override-38">3</span>யாத்<span class="char-style-override-38">3</span> த<span class="char-style-override-38">4</span>ர்மதத்த்வவித் ।</p>
<p class="Foot-Note-Slok">முந்யந்நை: ஸ்யாத்பரா ப்ரீதிர்—</p>
<p class="Foot-Note-Slok para-style-override-7">யதா<span class="char-style-override-38">2</span> ந பஶுஹிம்ஸயா ॥ 7 ॥</p>
<p class="Foot-Note para-style-override-7">அறநெறி முறைகளை நன்கறிந்தவன் சிராத்தங்களில் புலால் சேர்க்கக் கூடாது; தானும் உண்ணக் கூடாது. ஏனெனில், அது ஜீவஹிம்சை. பித்ருதேவதைகளுக்கு நீவாரம், காட்டு நெல் முதலிய தானியங்களில் செய்த ‘கவ்யம்’ எனப்படும் அன்னத்தினால் ஏற்படும் மனநிறைவும் மகிழ்ச்சியும், ஜீவஹிம்சையில் கிடைத்த ஊனினைச் சேர்ப்பதால் ஏற்படாது.</p>
<p class="Foot-Note-Slok">நைதாத்<span class="char-style-override-38">3</span>ரு॒ஶ: பரோ த<span class="char-style-override-38">4</span>ர்மோ</p>
<p class="Foot-Note-Slok">ந்ரு॒ணாம் ஸத்<span class="char-style-override-38">3</span>த<span class="char-style-override-38">4</span>ர்மமிச்ச<span class="char-style-override-38">2</span>தாம் ।</p>
<p class="Foot-Note-Slok">ந்யாஸோ த<span class="char-style-override-38">3</span>ண்ட<span class="char-style-override-38">3</span>ஸ்ய பூ<span class="char-style-override-38">4</span>தேஷு</p>
<p class="Foot-Note-Slok para-style-override-7">மநோவாக்காயஜஸ்ய ய: ॥ 8 ॥</p>
<p class="Foot-Note para-style-override-7">அறநெறிகளை மேற்கொண்டு வாழவிரும்புபவர்களுக்கு, எந்தவொரு ஜீவராசிக்கும் மனத்தாலோ, சொல்லாலோ, உடலாலோ எவ்விதத் தீங்கும் இழைக்காதிருப்பதே சிறந்த தர்மமாகும். இதைவிட வேறு உயர்ந்த தர்மநெறி கிடையாது!</p>
<p class="Foot-Note-Slok">த்<span class="char-style-override-38">3</span>ரவ்யயக்ஞைர்யக்ஷ்யமாணம்</p>
<p class="Foot-Note-Slok">த்<span class="char-style-override-38">3</span>ரு॒ஷ்ட்வா பூ<span class="char-style-override-38">4</span>தாநி பி<span class="char-style-override-38">3</span>ப்<span class="char-style-override-38">4</span>யதி ।</p>
<p class="Foot-Note-Slok">ஏஷ மாகருணோ ஹந்யாத<span class="char-style-override-38">3</span>தஜ்க்ஞோ</p>
<p class="Foot-Note-Slok para-style-override-7">ஹ்யஸுத்ரு॒ப்<span class="char-style-override-38">3</span> த்<span class="char-style-override-38">4</span>ருவம் ॥ 10 ॥</p>
<p class="Foot-Note para-style-override-7">உயிர்ப்பலி கொடுத்து வேள்வி செய்யும் கசடனைக் கண்டு ஜீவராசிகள், ‘தன்னுயிரைக் காத்துக் கொள்வதற்காக வேள்வி செய்யும் ஆன்மதத்துவத்தை அறியாத கருணையற்ற இந்த மனிதன், நம்மை நிச்சயம் கொன்று விடுவானே?’ என்றெண்ணி பயப்படுகின்றன.</p>
<p class="Foot-Note">மேலும் கிருதயுகம், திரேதாயுகம், துவாபரயுகம் ஆகிய யுகங்களில் முதல் மூன்று வருணத்தவர்கள் மாமிசம் உபயோகித்து சிராத்தம் செய்ய வேதவிதி உண்டு. ஆனால், கலியுகத்தில் இது தவிர்க்கப்பட்டது.)</p>
<p class="Text">மன்னனே! எவனொருவன் கயைக்குச் சென்று சிராத்தம் செய்வானோ, அவன் பிதிர்களுக்குத் திருப்தியை அளிக்கிறான். அவன் பிறந்த பயனை அடைகிறான். (4)</p>
<p class="Text">மனிதருள் மாணிக்கமே! ‘காலசாகை’ என்கிற ஒருவகை கீரை, ‘பிரசாந்திகங்கள்’ என்கிற ஒருவகை காட்டு தானியம், செந்நெல், வெண்சாமை, கருஞ்சாமை, வழுதுணை (கண்டங்கத்தரி), பிரண்டை முதலிய காட்டு மூலிகைகள், கிழங்குகள், யவம் எனும் தானியம், உளுந்து, பயறு, கோதுமை, நெல், எள், மலை அகத்தி, கடுகு, பாகல், பலா, வாழை, அவரை முதலியனவும் சிராத்தத்தில் சேர்ப்பது மிகவும் சிறந்தது. (5,6)</p>
<p class="Text">புதிதாக அறுவடை செய்து கொண்டு வந்த தானியங்கள் எவையாகிலும், அவற்றை முதன்முதலில் தேவர்களுக்குப் படைக்க வேண்டும். அதற்கு ‘ஆக்கிரயணம்’ என்று பெயர். அவ்வாறு செய்யப்படாத தானியம், காராமணி, ‘அணு’ என்கிற அற்ப தானியம், வடதேசத்தில் விளையும் ‘மசூர்’ என்னும் சிவந்த பருப்பு, சுரைக்காய், வெங்காயம், வெள்ளைப்பூண்டு, முள்ளங்கி, ‘காந்தாரகம்’ என்கிற சம்பா நெல், ‘கரம்பம்’ என்கிற தானியம், உப்பு மிகுந்த பொருட்கள், உவர்நிலத்தில் உண்டான பொருட்கள், சிவப்பான பொருட்கள், காய்கறிகளில் சேர்க்கப்படாத தனியான உப்பு (வெறும் உப்பு மட்டும் தனியாக உபயோகித்தல் கூடாது), வாயினால் உச்சரிக்கக் கூசும் பொருட்கள், கண்ணுக்கு இனிமையாகாதவை ஆகியன அனைத்தும் மற்றும் சாஸ்திரங்களில் கூறப்படாதனவும் சிராத்தத்தில் விலக்கத்தக்கவைகளாம். (7—9)</p>
<p class="Text">மன்னனே! முன் நாள் இரவிலேயே கொண்டு வந்து வைத்த நீர் முதலியன, உபயோகப் படுத்தப்படாமல் இருக்கும் கிணற்றுநீர், பசுமாடு குடித்துத் திருப்தியடையாத குறைந்த ஜலம் உள்ள நீர்நிலையின் நீர், துர்வாசனையுள்ள நீர், நுரைத்த நீர் ஆகியன சிராத்தத்திற்கு உகந்தன அல்ல. கன்றில்லாத பசுவின் பால், ஒற்றைக்குளம்புள்ள விலங்குகளின் பால், ஒட்டகத்தின் பால், ஆட்டுப்பால், எருமைப்பால், மானின்பால் ஆகியனவும் சிராத்தத்திற்கு உகந்தன அல்ல. (10,11)</p>
<p class="Text">மேலும் நபும்சகன் (ஆண்தன்மையற்றவன்), தன் குலத்தாராலே ஒதுக்கப்பட்டவன், சண்டாளன், பெரும்பாவம் செய்தவன், நல்லவன் போல் வேடம் தரிப்பவன், நோயுள்ளவன், வேத தர்மங்களை விட்டவன், கோழி, நாய், ஆடையின்றி இருப்பவன், குரங்கு, பன்றி, மாதவிலக்கான பெண், ஜனனமரணத் தீட்டுடையவன், பிணத்தைச் சுமப்பவன் — இவர்களால் பார்க்கப்பட்டாலும் தேவர்களும் பிதுர்களும் சிராத்தத்தில் தங்கள் பாகத்தை அமுது செய்ய வரமாட்டார்கள். (12,13)</p>
<p class="Text">ஆகவே, யாரும் பார்க்கக்கூடாத மறைவான இடத்தில் மிகுந்த பக்தியுடன் பூமியில் எள் இரைத்து ராட்சதர்களைத் துரத்திவிட்டுச் சிரத்தையுடன் சிராத்தம் செய்யவேண்டும். (14)</p>
<p class="Text">மன்னனே! சிராத்தத்தில் நகம், தலைமயிர், புழுபூச்சிகள், கஞ்சி முதலானவைகளோடு கூடியது, பழையது ஆகிய அன்னங்களை உபயோகப்படுத்தக் கூடாது. (15)</p>
<p class="Text">சிரத்தையும் பக்தியும் கொண்டு நாமம், கோத்திரம் இவைகளைக் கூறிச் செய்யும் சிராத்தத்தில் படைக்கும் அன்னம், பித்ருதேவதைகள் எவ்வாறான ஆகாரத்தை உண்பார்களோ, அவ்வாறான ஆகாரமாக அவர்களுக்குக் கிடைக்கும். (16)</p>
<p class="Text">மன்னனே! இது பற்றி முன்பொரு காலத்தில் மனு மகாராஜனுடைய மகனான இக்ஷ்வாகு மன்னனுக்குப் பித்ருக்கள் ‘கலாபம்’ என்னும் கிராமத்திலுள்ள தோட்டத்தில் கூறிய கதை ஒன்று கூறப்படுகிறது. (17)</p>
<p class="Text">‘கயை சென்று கங்கையில் நமக்காகச் சிரத்தையோடும் பக்தியோடும் பிண்டதானம் செய்யும் ஒரு நல்ல புத்திரன் நம் குலத்தில் பிறப்பானா? (18)</p>
<p class="Text">மேலும் மழைக்காலமான புரட்டாசி மாதத்தில் மகம் நட்சத்திரத்தோடு கூடின தேய்பிறை திரயோதசி திதியிலும், மகாளய அமாவாசையிலும் தேன் மற்றும் நெய் கலந்த பாயசத்தை நம்மைக் குறித்து சிராத்தம் தரும் பிள்ளை நம் குலத்தில் தோன்றுவானா? (19)</p>
<p class="Text">பத்து வருட வயது நிரம்பும் முன் உள்ள ‘கௌரி பருவம்’ உள்ள கன்னிகையை நல்லதொரு மாப்பிள்ளைக்குத் தானம் செய்து விவாகம் செய்து வைப்பவனோ, உடம்பெல்லாம் சிவந்தும், முகமும் வாலும் வெண்மையாகவும், கொம்பும் குளம்பும் ஒருவாறு வெளுத்தும் இருக்கிற ‘நீலம்’ என்கிற எருதை நம்மை உத்தேசித்து விடுபவனோ, முறைப்படி நல்ல தட்சிணை தந்து ‘அசுவமேதம்’ என்கிற வேள்வியைச் செய்பவனோ, அவ்வாறான ஒரு நல்ல பிள்ளை நம்முடைய குலத்தில் பிறப்பானா?’ (20)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினாறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-17">பதினேழாவது அத்தியாயம் — நக்ன விஷயமான கேள்வி, தேவர்கள் தோல்வியடைந்து பகவானைச் சரணடைதல், பகவானது மாயையின் தோற்றம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! முன்பொரு காலத்தில் பகவான் ஔர்வரிடம் மகாத்மாவான சகர மகாராஜன் கேட்க, அவர் வருணித்த இல்லறத்தானது ஒழுக்க நெறிமுறைகளைப் பற்றி இதுவரை கூறினேன். (1)</p>
<p class="Text">அந்தணரே! நானும் அதைப் பற்றிய விளக்கத்தை முழுமையாகக் கூறிவிட்டேன். ஒழுக்க நெறிமுறைகளைப் புறக்கணித்தவன் எவனும் நற்கதி அடைய முடியாது. (2)</p>
<p class="Text"><span class="char-style-override-7">மைத்திரேயர் கேட்கிறார்——</span> நபும்சகன், அபவித்தன் என்று சொல்லப்பட்ட தள்ளப்பட்டவன், ரஜஸ்வலை என்கிற வீட்டிற்கு வெளியே நிற்கும் மாதவிடாயிலுள்ள பெண் முதலியவர்களைப் பற்றி எனக்கு நன்கு தெரியும். (ஆனால், நக்னன் என்று எவரைக் கூறுகிறீர்கள்? என்று தெரியவில்லை. ஆகவே,) இப்பொழுது ‘நக்னன்’ பற்றித் தெரிந்து கொள்ள விரும்புகிறேன். (3)</p>
<p class="Text">‘நக்னன்’ என்பவன் யார்? எவ்வாறான ஒழுக்கம் உடையவனை நக்னன் என்றழைப்பர்? தர்மம் அறிந்தவருள் சிறந்தவரே! நான் நக்னனுடைய உண்மை என்ன? என்பதைத் தங்கள் வாயிலாகக் கேட்க விரும்புகிறேன். ஏனெனில், தாங்கள் அறியாததொன்றில்லை. (4)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! ருக், யஜுஸ், சாமம் என்கிற பெயருடைய வேதம் பிராம்மணன், க்ஷத்திரியன், வைசியன் என்கிற மூன்று வர்ணங்களுக்கும் ஆவரணம் என்கிற மறைப்பாக இருக்கிறது. எவனொருவன் ஏதோவொரு மோகத்தினால் வேதத்தை விட்டானோ, அந்த பாவியே ‘நக்னன்’ என்றழைக்கப்படுகிறான். (‘நக்னன்’ என்கிற சொல்லுக்கு உலக வழக்கத்தில் அரையில் ஆடையற்றவன் என்று பொருளானாலும், சாஸ்திரத்தில் ‘நக்னன்’ என்கிற சொல் ‘வேதரூபமான மறைவை இழந்தவனுக்கே’ என்று தெரிந்து கொள்ள வேண்டும்.) (5)</p>
<p class="Text">பிரும்மரிஷியே! பிராம்மணன் முதலிய மூன்று வருணங்களுக்கும் உடலை மறைக்கக் கூடிய ஆடையாக மூன்று வேதங்களும்தான் உள்ளன. ஆகவே, உடலை மறைக்கின்ற ஆடை போலும் இருந்து மூவர்ணங்களையும் காப்பதால் இந்த வேதங்களை விட்டவன் நக்னன் எனப்படுவான். இதில் சந்தேகம் ஏதுமில்லை. அனைத்து தர்மநெறிகளையும் நன்கறிந்த என்னுடைய தகப்பனாருடைய தந்தையான வசிஷ்டர் இது விஷயமாக மகாத்மாவான பீஷ்மரிடம் கூறியதைக் கூறுகிறேன், கேட்டுக் கொள்ளுங்கள். (6,7)</p>
<p class="Text">மைத்திரேயரே! நீங்கள் ‘நக்னன்’ பற்றி என்ன கேட்டீர்களோ, அதைப் பற்றி என் பாட்டனார் வசிஷ்டர் பீஷ்மரிடம் வருணித்த சமயத்தில் நானும் என் பாட்டனாரான வசிஷ்டர் கூறியதைக் கேட்டேன். முன்பொரு காலத்தில் தேவர்களுக்கும் அசுரர்களுக்கும் இடையில் தேவர்கள் கணக்கில் நூறு வருடங்கள் தொடர்ந்து போர் நடந்தது. அப்போரில் ஹ்லாதன் முதலிய அசுரர்களால் தேவர்கள் தோற்கடிக்கப்பட்டனர். (8,9)</p>
<p class="Text">அதனால் தேவர்கள் திருப்பாற்கடலின் வடகரைக்குச் சென்று ஸ்ரீமகாவிஷ்ணுவின் திருவுள்ளம் உகக்கும் பொருட்டு தவம் செய்து பின்வருமாறு துதித்தனர். (10)</p>
<p class="Text"><span class="char-style-override-7">தேவர்கள் துதிக்கிறார்கள்——</span> “அனைத்து உலகங்கட்கும் ஒரே தலைவரான ஸ்ரீவிஷ்ணு பகவானின் மகிழ்ச்சிக்காக நாங்கள் எந்தத் துதியைச் செய்கிறோமோ, அத்துதியினால் ஆதிபுருஷரான ஸ்ரீவிஷ்ணு பகவான் பிரசன்னனாகக் கடவர். எந்த பரமாத்மாவிடமிருந்து அனைத்து பூதங்களும் தோன்றினவோ, முடிவில் எவரிடம் அனைத்தும் ஒடுங்குமோ, அந்த பகவானைத் துதிக்கும் திறன் இவ்வுலகில் யாரிடமுண்டு? (11,12)</p>
<p class="Text">பிரபுவே! என்ன இருந்தாலும் தங்களுடைய உண்மை சொரூபம் சொல்லுக்கு அடங்காதது. இருந்தும் பகைவரின் கைகளினால் சின்னாபின்னமாக்கப்பட்டுப் பராக்கிரமமின்றித் தோற்று நிற்பதால், இப்பொழுது நாங்கள் தங்களிடம் அபயம் வேண்டி, சரணம் வேண்டித் தங்களைத் துதிக்கிறோம். (13)</p>
<p class="Text">இறைவா! உனது உண்மை நிலை வாக்கிற்கு எட்டுமோ? எம்பெருமானே! தாங்களே பூமியும், ஜலமும், தீயும், காற்றும், ஆகாயமும். மனம், புத்தி, சித்தம், அகங்காரம் என்கிற நான்குவித அந்தக்கரணமும், பிரகிருதியும், அந்தப் பிரகிருதிக்கு மேற்பட்ட புருஷனாகவும் இருப்பவர். (14)</p>
<p class="Text">எல்லாமானவரே! பிரும்மதேவர் முதல் புல்லீறாக இருப்பதும், காலதேச வேறுபாடு கொண்ட இந்த உருவமுள்ளவை உருவமற்றவை அடங்கிய பிரபஞ்சமனைத்தும் தங்களுடைய திருமேனியே ஆகும். அதற்குள்ளே முதலில் உனது தொப்புள் கொடியிலிருந்து படைப்பின் காரணமாக உண்டான எந்தவொரு சொரூபம் உண்டோ, அந்தப் பிரும்ம சொரூபத்திற்கு நமஸ்காரம்! (15,16)</p>
<p class="Text">இந்திரன், சூரியன், ருத்ரன், எட்டு வசுக்கள், இரண்டு அசுவினி தேவர்கள், மருத்துக்கள், சந்திரன் என்கிற வேறுபாடுகள் கொண்ட தேவர்களும் நாங்களும் தங்களுடைய ரூபமே ஆகும். ஆகவே, அந்த தேவதா சொரூபத்திற்கு வணக்கம். (17)</p>
<p class="Text">கோவிந்தனே! டம்பம் மேலிட்டதாகவும், அஞ்ஞானமாகிற இருள் சூழ்ந்ததாகவும், பொறுமை அற்றதாகவும், மனவடக்கமற்றதாகவும் உள்ள அசுர சொரூபமான மூர்த்திக்கு வணக்கம். மந்தபுத்தியுள்ள எந்தவொரு சொரூபத்திலே நாடிகள் அதிகமான அறிவு ஓட்டமற்றவைகளாக இருக்கின்றனவோ, அப்படிப்பட்ட சப்தம், ஸ்பரிசம் முதலிய விஷயபோகத்தில் பேராசை கொண்டுள்ள அந்த தங்களது யட்ச ரூபத்திற்கு வணக்கம்! (18,19)</p>
<p class="Text">புருஷோத்தமரே! தங்களது எந்த ரூபம் மிகக் கொடுமையாகவும், மாயையைக் கொண்டு கோரமான தமோமயமாகவும் உள்ளதோ, அந்த ராட்சஸ ரூபத்திற்கு நமஸ்காரம்! (20)</p>
<p class="Text">ஜனார்த்தனா! சுவர்க்கம் பெறத்தக்க வேள்வி முதலிய புண்ணியம் செய்தவனுடைய புண்ணியப் பயனை உண்டாக்குவது எதுவுண்டோ, அந்த உம்முடைய தர்மசொரூபத்தை வணங்குகிறோம்! ஜலம், அக்னி முதலியன செல்லுமிடங்களெங்கும் சென்றும், என்றும் எதிலும் ஒட்டாமல் இருப்பதும், என்றும் மகிழ்ச்சியோடிருப்பதுமான அந்த சித்தர்களுடைய ரூபமும் உமது ரூபமே! அம்மாதிரியான தங்களுடைய சித்த ரூபத்தை வணங்குகிறோம்! (21,22)</p>
<p class="Text">ஹரியே! பொறுமையின்மைக்கு இடமாயும், மிகவும் கொடியதும், காமத்தை நுகர்வதில் சாமர்த்தியமுடையதும், இரண்டு நாக்குகள் கொண்டதுமான தங்களது நாக சொரூபத்தை வணங்குகிறோம். ஹே விஷ்ணுவே! எந்த தங்களுடைய திருமேனி ஞானமே வடிவெடுத்ததோ, அமைதியானதோ, குற்றமற்றதோ, விருப்பு—வெறுப்பு என்கிற தோஷமற்றதோ, அந்தத் தங்களுடைய ரிஷி ரூபத்திற்கு வணக்கம்! (23,24)</p>
<p class="Text">எந்தத் தங்களுடைய சொரூபம் கற்ப முடிவில் தவிர்க்க முடியாததொரு காரணத்தால் அனைத்து ஜீவராசிகளையும் தன்னுள் இழுத்துக் கொள்கிறதோ, தாமரைக்கண்ணனே! அந்தத் தங்களுடைய மகாகால சொரூபத்திற்கு வணக்கம்! (25)</p>
<p class="Text">எந்தத் தங்களது சொரூபம் மகாப்பிரளய காலத்தில் தேவர்கள் முதலிய அனைத்துப் பிராணிகளையும் சாமான்யமாகவே உட்கொண்டுவிட்டு நர்த்தனம் செய்கின்றதோ, அந்த ருத்ர சொரூபத்திற்கு நமஸ்காரம்! (26)</p>
<p class="Text">ரஜோகுணத்தின் செயல் காரணமாக எது கர்மங்களுக்குக் காரணமாகிறதோ, ஜனார்த்தனனே! அந்தத் தங்களுடைய மானிட உருவான ரூபத்திற்கு வணக்கம்! (27)</p>
<p class="Text para-style-override-7">எங்கும் நிறைந்த பரம்பொருளே! இருபத்தெட்டு விதங்கள் உடையதாகவும், அறநெறியைக் கடந்து இயங்கும் தன்மையுள்ள விலங்குகளுடைய திருமேனி உடையதாகவும் யாதுண்டோ, அந்த உம்முடைய தாமஸ சொரூபத்திற்கு வணக்கம். (28)</p>
<p class="Foot-Note">(<span class="char-style-override-7">குறிப்பு:—</span> ஆடு, மாடு போன்ற பிளந்த இரட்டைக் குளம்புள்ளவை ஒன்பது; குதிரை, கழுதை போன்ற பிளக்காத ஒற்றைக் குளம்புள்ளவை ஆறு; நாய், நரி, குரங்கு போன்ற ஐந்துவிரல்கள் உள்ளன அல்லது நகங்களுடைய விலங்கினங்கள் பதின்மூன்று — ஆக விலங்கினம் இருபத்தெட்டு. இதில் வராதவை இவைகளின் உட்பிரிவுகளே. இதன் விரிவை முதலாவது அம்சம் (5/10,11) டிப்பணியில் <span class="char-style-override-7">(FOOTNOTE)</span> காணலாம்.)</p>
<p class="Text">எது உலகத்தின் நிலைப்பாட்டிற்குக் காரணமோ, சாதனமோ, மேலும் வேள்விகளுக்கு முக்கியமானவைகளோ, மரம், செடி, கொடி, புல், பூண்டு, மலை என்கிற ஆறு வகைகளை உடையதாகவும் இருக்கிறதோ, அந்த உமது முக்கிய சொரூபத்திற்கு வணக்கம். (29)</p>
<p class="Text">குறுக்கே வளரும் பிராணிகளாகவும், மனிதன், தேவன் முதலியனவாகவும், ஆகாயம் முதலிய ஐந்து பெரும் பூதங்களாகவும், அவற்றின் குணமான சப்தம் முதலியனவாகவும் இருக்கும் முதற்காரணமான தங்கள் சொரூபத்திற்கு வணக்கம்! (30)</p>
<p class="Text">பரம்பொருளே! பிரதானம், புத்தி இவை முதலான வடிவுள்ள மகத் முதலிய தத்துவ ரூபமாகவுள்ள இந்த அனைத்துலகங்களைக் காட்டிலும் வேறாகவும், எது அனைத்திற்கும் ஆதிகாரணமோ, எதற்குச் சமானமாக வேறொரு சொரூபம் இல்லையோ, அந்தப் பிரகிருதி முதலிய காரணங்களுக்கும் காரணமான அந்த சொரூபத்தை வணங்குகிறோம்! (31)</p>
<p class="Text">வெண்மை முதலானவைகளைக் காட்டிலும், நெடுமை முதலான பரிமாணங்களைக் காட்டிலும், கனம் முதலிய குணங்களைக் காட்டிலும் வேறுபட்டதாகத் தனித்ததாகவும், எது அனைத்து விசேஷணங்களுக்கு எட்டாததும், பரமரிஷிகளுக்கு மட்டில் காணக்கூடியதாகவும் இருக்கிற தங்களுடைய முக்த புருஷ ஸ்வரூபத்தை வணங்குகிறோம்! (32)</p>
<p class="Text">எது எங்களுடைய உடல்களிலும், மற்ற ஜீவராசிகளின் உடல்களிலும், மற்றுமுள்ள அனைத்துப் பொருட்களிலும் அழிவற்றதாகவும், இயற்கையாகவே ஒரே தன்மையுடையதாகவும் இருக்கிறதோ, எதைக் காட்டிலும் வேறாகப் பிரிக்கத்தக்க வேறொரு வஸ்துவும் இல்லையோ, அப்படிப்பட்ட தங்களுடைய பரப்பிரும்ம சொரூபத்தை வணங்குகிறோம்! (33)</p>
<p class="Text">உயிருள்ளவை, உயிரற்றவை என்று கொண்டுள்ள இந்த அனைத்துப் பிரபஞ்சமும், பரமபதத்தில் இருக்கிற அனைத்து ஆன்மாக்களும் விகாரமற்றதும், நித்திய அனுமானமானதும் எவருடைய சொரூபமோ, அந்த சகல நித்தியகாரணமாக அனைத்திற்கும் ஒரே தலைவராக, அனைத்து சக்திகளும் பொருந்தியவராக இருக்கிற நித்திய சுத்தரான அந்த வாசுதேவரைச் சரணமடைந்து வணங்குகிறோம்!” (34)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு தேவர்கள் துதித்தபின் கண்களெதிரிலே திருவாழி, திருச்சங்கு முதலிய தெய்வாயுதங்களோடு கூடியவராக, பெரிய திருவடியான கருடன் மேல் ஆரோகணித்துக் கொண்டு நீலமேக சியாமளரான பரமன் தன்னெதிரில் தோன்றக் கண்டனர். இவ்வாறு நேரில் கண்ட தேவர்கள் அவர் திருவடிகளில் வீழ்ந்து வணங்கிக் கூறலாயினர்—— “இறைவா! மகிழ்ச்சி கொள்வீராக. தங்களையே சரணம் பற்றிய தேவர்களான எங்களை அசுரர்களிடமிருந்து காத்தருள வேண்டும். (35,36)</p>
<p class="Text">பரமனே! ஹ்லாதன் முதலிய அரக்கர்கள் பிரும்மதேவரின் கட்டளையையும் மீறி, எங்களது மற்றும் மூன்றுலகங்களின் வேள்வி ஆகுதிகளைப் பிடுங்கிக் கொண்டனர். நாங்களும் அவர்களும் அனைத்துக்கும் காரணமான தங்களது அம்சமாக இருந்தாலும், அவித்யைக்கு ஆட்பட்டு நாங்கள் இந்த உலகை எங்களிடமிருந்து வேறானதாகக் காண்கிறோம். (37,38)</p>
<p class="Text">எங்களுடைய பகைவர்களான அசுரர்கள் தங்களுடைய வருணாசிரம தர்மங்களைப் பின்பற்றுபவர்களாகவும், வேதமார்க்கத்தைக் கைவிடாதவர்களாகவும், தவத்திலே ஊற்றம் பெற்றவர்களாகவும் இருப்பதால் அவர்களை எங்களால் கொல்ல முடியவில்லை. ஆகவே பரம்பொருளே! எதனால் நாங்கள் அந்த அசுரர்களை வதைக்கச் சக்தி பெறுவோமோ, அவ்வாறான ஓர் உபாயத்தைத் தாங்கள் எங்களுக்குக் கூறவேண்டுகிறோம்.” (39,40)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தேவர்கள் வேண்டவே, பகவானான ஸ்ரீமகாவிஷ்ணு தன் உடலிலிருந்து மாயாமோகத்தைத் தோற்றுவித்தார். மேலும் தேவர்களை நோக்கிக் கூறலானார்—— “இந்த ‘மாயாமோகம்’ அனைத்து அசுரர்களையும் மயங்கச் செய்யும். அப்பொழுது அவர்கள் வேதநெறிகளைக் கைவிடுவார்கள். அதுசமயம்தான் உங்களால் அவர்களை வதைக்க முடியும். (41,42)</p>
<p class="Text">தேவர்களே! எந்தவொரு தேவனோ, தைத்தியனோ பிரும்மாவின் காரியத்திற்கு இடையூறு செய்வானேயானால், படைப்பைக் காத்தருள என்னால் அவன் கொல்லப்படுவான். ஆகவே, தேவர்களே! இப்பொழுது நீங்கள் பயப்படாமல் போகலாம். இந்த எனது மகாமாயை உங்களுக்கு முன்னால் சென்று உங்களுக்கான உபகாரத்தைச் செய்யும்.” (43,44)</p>
<p class="Text"><span class="char-style-override-7">பராசரர் கூறுகிறார்——</span> பகவான் இவ்வாறு கட்டளை இட்டதும் தேவர்கள் அவரை வணங்கி எங்கிருந்து வந்தனரோ, அவ்விடத்திற்கே சென்றனர். பகவானது மாயையும் அசுரர்கள் இருக்குமிடத்திற்குச் சென்றது. (45)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-7-18">பதினெட்டாவது அத்தியாயம் — மாயைக்கும் அசுரர்கட்கும் இடையே நடந்த உரையாடலும், சததனு மன்னனின் வரலாறும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இதன்பின் மகாமாயை தேவர்களைப் பின்தொடர்ந்து சென்று அசுரர்கள் நர்மதை நதிக்கரையில் தவத்தில் ஈடுபட்டுள்ளதைக் கண்டான். அப்பொழுது மயில்தோகை கற்றையைக் கையிலேந்திய திகம்பரனும், தலையை மொட்டை அடித்துக் கொண்டவனுமான மாயாமோகன் அசுரர்களிடம் அழகிய இன்சொற்களால் இவ்வாறு கேட்கலானான். (1,2)</p>
<p class="Text"><span class="char-style-override-7">மாயாமோகன் கேட்கிறான்——</span> “அசுர மன்னர்களே! நீங்கள் என்ன உத்தேசத்தோடு தவம் செய்கிறீர்கள்? இம்மையில் பயன் பெறவா? அல்லது மறுமையில் பயன் பெறவா?” (3)</p>
<p class="Text"><span class="char-style-override-7">அசுரர்கள் கூறுகிறார்கள்——</span> “நல்லறிவு கொண்டவரே! நாங்கள் மறுமைக்கான பயனைப் பெற விரும்பியே தவம் செய்யத் தொடங்கினோம். இவ்விஷயத்தில் நீங்கள் என்ன கூற நினைக்கிறீர்களோ, அதைக் கூறுங்கள்.” (4)</p>
<p class="Text"><span class="char-style-override-7">மாயாமோகன் கூறுகிறான்——</span> “தங்களுக்கு முக்தி பெற விருப்பம் உண்டானால் நான் கூறும்படிச் செய்யுங்கள். முக்தியின் திறந்தவாயில் போன்ற இந்த தர்மத்தை மதியுங்கள். (5)</p>
<p class="Text">நான் கூறும் இந்த தர்மம் முக்தி பெறுவதற்கு மிகவும் உபயோகமாக இருக்கும். இதைவிட உயர்ந்த தர்மம் எதுவுமே இல்லை. இந்த தர்மத்தை அனுஷ்டானம் செய்வீர்களேயானால் சுவர்க்கமோ அல்லது மோட்சமோ, எதை விரும்புகிறீர்களோ, அதை அடையலாம். நீங்கள் அனைவரும் மிகுந்த பலம் பொருந்தியவர்கள். ஆகவே, (நான் கூறும்) இந்த தர்மத்தைப் பின்பற்றுங்கள்.” (6,7)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பலவிதமான மனதிற்கு ஏற்றபடியான யுக்தி வசனங்களால் மாயாமோகன் தைத்தியர்களான அசுரர்களை வேதம் கூறும் நல்வழியிலிருந்து நழுவும்படிச் செய்தான். (8)</p>
<p class="Text">“நான் கூறும் இந்த வழி, தர்மநெறியாகவும் மறநெறியாகவும் ஆகலாம். இது ‘ஸத்’தாகவும் ‘அஸத்’தாகவும் இருக்கும். இது முக்தியளிப்பதாகவும் முக்தியளிக்காததாகவும் ஆகும். இதுவே மிகுந்த பரமார்த்தமாகும். இதுவே பரமார்த்தமற்றதாகவும் இருக்கும். செய்யத்தக்கதும் செய்யத் தகாததும் இதுவே. இது இவ்வாறல்ல. உண்மையில் இது இவ்வாறுதான். இது திகம்பரருடைய தர்மமாகும். அதே சமயம் ஆடை உடுத்தவர்களின் தர்மம் இதுவேயாகும்.” (9,10)</p>
<p class="Text">அந்தணரே! இவ்வாறு பலவாறான வாதங்களை எடுத்துக்காட்டி மாயாமோகன் அந்த அசுரர்களைத் தங்கள் அறநெறியிலிருந்து பிறழச் செய்தான். மாயாமோகன் அந்த அசுரர்களிடம் ‘நீங்கள் இந்த தர்மங்களை ஏற்று நடவுங்கள்; நீங்கள் (அர்ஹத:) தகுந்தவராக இருக்கிறீர்கள்’ என்று கூறியதால் அவனுக்கு ‘அர்ஹன்’ என்றும், அந்த தர்மத்தைப் பின்பற்றியவர்கள் ‘அர்ஹதரர்கள்’ என்றும் அழைக்கப்பட்டனர். (11,12)</p>
<p class="Text">மாயாமோகன் அசுரர்களை ‘த்ரயீ’ என்கிற வேதங்கள் கூறும் அறநெறியிலிருந்து மாறும்படி செய்தான். ஆகவே, அவர்கள் ‘எது செய்வது?’ என்று தெரியாது மோகித்தார்கள். மேலும் இதற்குப் பின் மற்ற அசுரர்களையும் இந்த தர்மத்தையே பின்பற்றும்படிச் செய்தான். இவர்கள் மற்ற அசுரர்களையும், அவர்கள் மேலும் மற்ற அசுரர்களையும், இவர்களால் இன்னும் பிற அசுரர்களுமாகச் சில நாட்களிலேயே அனைத்து அசுரர்களும் வேதநெறியினின்றும் நழுவி அர்ஹ மதத்தரானார்கள். (13,14)</p>
<p class="Text">இவ்வாறு ஆனபின்பு அம்மாயாமோகன் தான் கொண்ட வேடத்தை விடுத்துச் சிவந்த ஆடை அணிந்தவனாக புலனடக்கம் கொண்டவனாக மற்ற அசுரர்களிடமும் சென்று அவர்களிடம் இனிமையான அமைதியான சுருக்கமான வார்த்தைகளைக் கூறலானான்—— “அசுரர்களே! உங்களுக்கு சுவர்க்கம் பெறவோ அல்லது முக்தி பெறவோ விருப்பமாகில் பசுக்களை வதை செய்வது போன்ற தீயகர்மங்களை விடுத்து அறிவை ஞானத்தை நாடிச் செல்லுங்கள். (15,16)</p>
<p class="Text">‘இவ்வுலகமனைத்துமே விஞ்ஞானமயமானது’ என்று முதலில் அறிந்து கொள்ளுங்கள். நான் கூறும் வார்த்தைகளை நன்கு ஊன்றிக் கவனியுங்கள். இவ்விஷயத்தில் அறிஞர்களுடைய கருத்து யாதெனில் ‘இவ்வுலகமெல்லாம் எந்தவித ஆதாரமுமற்றது. பிரமையை உண்டுபண்ணும் பொருள்களினால் நிறைந்தது. பிரமையை ஆதாரமாக உடையது. விருப்பு—வெறுப்பு என்னும் குற்றங்கள் நிறைந்தது. இந்தச் சம்சார சக்கரத்தில் அனைத்து ஜீவராசிகளும் இங்குமங்குமாகச் சுற்றிச் சுற்றி வருகின்றன.” (17,18)</p>
<p class="Text">இவ்வாறு <span class="char-style-override-7">‘பு</span><span class="char-style-override-8">3</span><span class="char-style-override-7">த்</span><span class="char-style-override-8">4</span><span class="char-style-override-7">யத’</span> (அறிந்துகொள்), <span class="char-style-override-7">‘பு</span><span class="char-style-override-8">3</span><span class="char-style-override-7">த்</span><span class="char-style-override-8">4</span><span class="char-style-override-7">யத்</span><span class="char-style-override-8">4</span><span class="char-style-override-7">வம்’</span> (நன்கு புரிந்துகொள்ளுங்கள்), <span class="char-style-override-7">‘பு</span><span class="char-style-override-8">3</span><span class="char-style-override-7">த்</span><span class="char-style-override-8">4</span><span class="char-style-override-7">யத’</span> (நன்கு சிந்தியுங்கள்) என்று அடிக்கடி கூறியதால் ‘புத்தன்’ என்கிற பெயர் கொண்டு அழைக்கப்பட்ட அந்த மாயாமோகன் புத்த தர்மத்தை நிலைநாட்டி அசுரர்களை வேதநெறியில் பிழையும்படிச் செய்தான். (19)</p>
<p class="Text">மாயாமோகன் இவ்வாறு பல பல யுக்தி கொண்ட வாக்கியங்களைக் கூறவே தைத்தியர்கள் அவற்றைக் கேட்டு, அந்த மார்க்கமே சரியானது என்று நினைத்து வேதமார்க்கத்தைக் கைவிட்டனர். (20)</p>
<p class="Text">இந்த அரக்கர்கள் மற்றவருக்கும் அவர்கள் பிற அசுரர்களுக்கும் இவ்வாறே கூறினர். மைத்திரேயரே! இவ்வாறு அந்த தைத்தியர்கள் சுருதியிலும் ஸ்ம்ருதிகளிலும் கூறப்பட்ட தங்களது உயர்ந்த தர்மநெறிகளைக் கைவிட்டனர். (21)</p>
<p class="Text">அந்தணரே! மயங்க வைக்கும் மாயாமோகன் மேலும் மேலும் அநேகமான தைத்தியர்களைப் பலவாறான பாகண்ட (வெளிவேஷ) வார்த்தைகளைக் கூறி மயங்கச் செய்தான். (22)</p>
<p class="Text">இவ்வாறு மயங்கச் செய்த மாயாமோகன் சில காலத்துக்குள்ளாகவே தனது மயக்கும் வார்த்தைகளால் அசுரர்களை மோகிக்கச் செய்தான். அவர்களும் அவனது இன்சொற்களில் மயங்கி வைதிக தர்மத்தைப் பற்றிப் பேசுவதைக்கூட விடுத்தனர். (23)</p>
<p class="Text">அந்தணரே! அந்த அசுரர்களில் சிலர் வேதத்தை நிந்தித்தனர். சிலர் தேவர்களை நிந்தித்தனர். வேறு சிலர் வேள்வி சம்பந்தமான கர்மங்களை நிந்தித்தனர். இன்னும் சிலர் அந்தணர்களை நிந்தனை செய்யலாயினர். (24)</p>
<p class="Text">ஜீவ இம்சை மகாபாவம் என்று கூறிய வேதமே மறுபடியும் அந்த இம்சையைத் தர்மசாதனமாகக் கூறியது யுக்திக்கு ஒத்ததன்று. அக்னியில் சொரிந்த அவிசுகள் எரிக்கப்பட்டுச் சாம்பலாகப் போனவை பயனைத் தரும் என்பது ஒன்றுமறியாத சிறுகுழந்தையின் பேச்சைப் போன்றது. (25)</p>
<p class="Text">அநேக வேள்விகள் செய்து இந்திரபதவி பெற்றவன் வன்னிக்கட்டை முதலான கட்டைகளைத் தின்னும்படி நேரிடுமானால், அக்கட்டைகளின் இலைகளைத் தின்னுகின்ற விலங்கினப் பிறப்பே இந்திரப்பதவியிலும் மேன்மையானதல்லவா? யாகத்தில் கொல்லப்பட்ட பசுவிற்குச் சொர்க்கம் கிடைக்குமென்றால் அந்த வேள்வியைச் செய்யும் யஜமானன் தன் தந்தையையே வேள்விக்காகக் கொல்லலாமே, ஏன் கொல்வதில்லை? (26,27)</p>
<p class="Text">சிராத்தத்தில் வேறொரு மனிதனுக்கு உணவு படைக்க, பித்ருக்களான வேறொருவருக்குத் திருப்தி உண்டாகுமேயானால், வேறு இடத்திற்குச் சென்று வசிக்கும் தன் சுற்றத்தார்கள் யாத்திரை செய்யும்போது சோற்றுமூட்டை சுமந்து கொண்டு வருத்தப்படாமலிருக்க, இங்கு ஏன் வேறொருவருக்கு அன்னமிடக் கூடாது? (28)</p>
<p class="Text">ஆகவே, இதையெல்லாம் நன்கு ஆலோசித்து, அதாவது ‘சிராத்தம் முதலிய கர்மங்கள் உலகினரின் குருட்டு நம்பிக்கையே’ என்று ஆராய்ந்து அவற்றைத் தூரத் தள்ளவேண்டும். அவற்றைக் கவனிக்கக் கூடாது. மேலும், உங்களின் மேன்மைக்காக நான் என்ன கூறினேனோ, அதில் நல்ல ஈடுபாடு கொள்ள வேண்டும். (29)</p>
<p class="Text">அசுரர்களே! நமக்கு உகந்த நன்மை தரும் ஆப்தவாக்கியங்கள் என்று நீங்கள் கூறினீர்களே, அதென்ன? ஆகாயத்திலிருந்து குதித்தனவோ. இல்லையே! அதனால் யார் கூறினாலும் யுக்திக்குத்தக்க வாக்கியத்தைத்தான் நானும் உங்களைப் போன்ற புத்திசாலிகளும் ஒத்துக் கொள்ள வேண்டும். அதுவன்றி வீணே ஒரு நம்பிக்கை வைத்து அதை ஒத்துக்கொள்ளக் கூடாது.” (30)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறான அநேக யுக்திக்குத்தக்கதான வார்த்தைகளைக் கூறி மாயாமோகன் தைத்தியர்களைக் குழப்பிவிட்டான். அதனால் எந்தவோர் அசுரனும் வேதங்களில் உள்ள பிடிப்பில், விருப்பில் ஊற்றம் கொள்ளவில்லை. (31)</p>
<p class="Text">இவ்வாறு தைத்தியர்கள் வேதநெறி விடுத்து, அதற்கு நேர் எதிர்மாறான வழியை ஏற்றுக் கொண்டபின் தேவர்கள் நல்லதொரு முயற்சியோடு போர்புரியத் தயாரானார்கள். (32)</p>
<p class="Text">அந்தணரே! அப்பொழுது தேவர்களுக்கும் அசுரர்களுக்குமிடையே பெரும் போர் நடந்தது. அப்போரில் நல்லற வழிக்குப் பகைவர்களான தைத்தியர்கள் தேவர்களால் கொல்லப்பட்டனர். (33)</p>
<p class="Text">அந்தணரே! முதலில் தைத்தியர்களிடம் தங்கள் அறநெறி என்ற எந்தவொரு கவசம் முதலில் இருந்ததோ, அதனால் அவர்கள் காப்பாற்றப்பட்டார்கள். இப்பொழுது அந்த ஸ்வதர்மத்தை அவர்கள் கைவிட்டதால் அவர்களும் நஷ்டத்தை அடைந்தனர். (34)</p>
<p class="Text">மைத்திரேயரே! அச்சமயத்தில் எவர்கள் மாயாமோகன் வாயிலாக வெளிக் கொணரப்பட்ட மார்க்கத்தைக் கைக்கொண்டார்களோ, அவர்கள் ‘நக்னர்கள்’ என்று அழைக்கப்பட்டனர். ஏனெனில், அவர்கள் மூன்று வேதங்களது நெறிமுறைகள் என்கிற ஆடையைத் தியாகம் செய்துவிட்டார்கள் அல்லவா? (35)</p>
<p class="Text">பிரும்மசாரி, இல்லறத்தான், வானப்பிரஸ்தன், துறவி என்று நான்கு ஆசிரமங்கள்தான் உண்டு. இந்த நான்கைத் தவிர ஐந்தாவதானதோர் ஆசிரமம் என்று எதுவுமே இல்லை. (36)</p>
<p class="Text">மைத்திரேயரே! எவனொருவன் இல்லற வாழ்க்கையைத் துறந்தானோ, அவன் வானப்பிரஸ்தத்தையோ, அல்லது துறவறத்தையோ ஏற்க வேண்டும். அவ்வாறு ஏற்காத அந்த பாவியும் நக்னன் எனப்படுவான். (37)</p>
<p class="Text">அந்தணரே! எவனொருவன் வேதம் வரையறுத்த அறநெறி முறைகளை நித்திய கர்மங்களைச் செய்யச் சக்தியுள்ளவனாக இருந்தும் செய்யாமல் விடுவானோ, அவன் அன்றைய தினமே பதிதன் ஆகிறான். அன்றைய பகலிரவுகளில் அவனது அனைத்து நித்திய கர்மங்களும் குறைகின்றன. (38)</p>
<p class="Text">மைத்திரேயரே! ஆபத்துக்காலங்களைத் தவிர மற்ற காலங்களில் ஒருவன் ஒரு பட்சகாலம் (தொடர்ந்து பதினைந்து நாட்கள்) தனது வருணாசிரம தர்மங்களுக்குரிய நித்திய கர்ம அனுஷ்டானங்களை விட்டவன் பெருத்த பிராயச்சித்த கர்மாக்களைச் செய்துதான் சுத்தி அடையலாம். எவனொருவன் ஒரு வருட காலம் தனது நித்திய கர்மானுஷ்டானங்களை விடுகிறானோ, அவன் மகாபாதகம் உள்ளவனாகிறான். அவனைக் கண்டவன் அவனைக் கண்ட தோஷம் நீங்கச் சூரியனைத் தரிசிக்க வேண்டும். (39,40)</p>
<p class="Text">அறிஞனே! அவ்வாறான மனிதனைத் தொட்டுவிட்டால் தொட்டவன் தான் உடுத்தியிருக்கும் ஆடையோடு ஸ்நானம் செய்ய வேண்டும். அப்பொழுதுதான் அவனைத் தொட்டவன் சுத்தி அடைகிறான். அந்தப் பாவிக்கு எந்தவிதப் பிராயச்சித்தத்தாலும் சுத்தி என்பதில்லை. (41)</p>
<p class="Text">எவனுடைய வீட்டிலிருந்து தேவர்கள், ரிஷிகள், பித்ருக்கள் மற்றும் பூதகணங்கள் ஆகியவர்கள் பூசிக்கப்படாமல் பெருமூச்சுவிட்டுக் கொண்டு வேறிடத்திற்குச் செல்கின்றனரோ, உலகில் அவனைவிடப் பெரிய பாவி எவனுமே இல்லை. (42)</p>
<p class="Text">அந்தணரே! இவ்வாறான பாவியோடு ஒரு வருடம் வரை பேச்சு வார்த்தை வைத்துக் கொள்ளுதல், நலம் விசாரித்தல், உட்காருதல் முதலிய செயல்களைச் செய்பவனும் அவனைப் போலவே பாவியாகிறான். (43)</p>
<p class="Text">எவனுடைய உடல், வீடு முதலியன தேவதைகளின் மூச்சுக்காற்றால் வதைக்கப்பட்டதோ, அந்தப் பாவியோடு தனது வீடு, ஆசனம், வஸ்திரம் முதலியவைகளைச் சேர்க்கக் கூடாது. (44)</p>
<p class="Text">எவன் அம்மாதிரியான பாவியின் வீட்டில் சாப்பிடுகிறானோ, அவனது இருக்கையில் அமர்கிறானோ, அல்லது அவனோடு அவனது ஒரே படுக்கையில் படுக்கிறானோ, அவனும் விரைவில் அவனைப் போலவே பாவியாகிறான். (45)</p>
<p class="Text">எவனொருவன் தேவதைகள், பித்ருக்கள், பூதங்கள், விருந்தாளிகள் முதலியவர்களுக்கான பூசையைச் செய்யாமல் தான் முதலில் சாப்பிடுகிறானோ, அவன் பாவமான உண்டியையே உண்கிறான். அவனுக்கு நற்கதி என்பதே கிடையாது. (46)</p>
<p class="Text">அந்தணர், க்ஷத்திரியர், வைசியர், வேளாளர் ஆகியவர்களில் எவர்கள் தங்கள் வர்ணத்திற்குரிய தர்மங்களை விடுத்துப் பிறரது தர்மத்தில் ஈடுபாடு கொள்வார்களோ, அல்லது ஈனத்தொழிலில் ஈடுபடுவார்களோ, அவர்களையும் ‘நக்னர்கள்’ என்றுதான் அழைப்பர். (47)</p>
<p class="Text">மைத்திரேயரே! எவ்விடத்தில் நான்கு வர்ணத்தவர்களும் ஒருவரோடொருவர் கலந்து வசிக்கிறார்களோ, அங்கே நல்லவர் ஒருவர் வசித்தால் அவரது நன்னடத்தை விரைவில் கெடும். எவனொருவன் ரிஷிகள், தேவர்கள், பித்ருக்கள், பூதங்கள் மற்றும் விருந்தாளிகள் ஆகியவர்களுக்குரிய பூசை செய்யாமல் போஜனம் செய்கிறானோ, அவனோடு பேசுபவனும் நரகத்தில் இடர்படுவான். (48,49)</p>
<p class="Text">ஆகவே, அறிவுள்ளவன் வேதநெறிகளை விடுத்த இந்த நக்னர்களுடன் தொடர்பு வைத்துக் கொள்வதையும், ஏன், அவர்களோடு பேசுவதையும் கூட விட்டுவிட வேண்டும். (50)</p>
<p class="Text">சிரத்தையோடு செய்யும் சிராத்தத்தில் இந்த நக்னனுடைய பார்வை ஒருவேளை பட்டால் பித்ருக்களும் தேவர்களும் திருப்தியடைய மாட்டார்கள். (51)</p>
<p class="Text">மைத்திரேயரே! முன்பொரு காலத்தில் இவ்வுலகில் சததனு என்கிற ஓர் அரசன் மிகவும் புகழுடன் வாழ்ந்து வந்தான். அவனுடைய மனைவி சைப்யை என்பவள். அறநெறிகளில் மிகவும் ஈடுபாடு கொண்டிருந்தாள். (52)</p>
<p class="Text">அவள் சிறந்த கற்பரசி. சத்தியம், தயை, ஆசாரம், ஒழுக்கம் நிறைந்தவள். வினயம், நீதி முதலிய அனைத்து இலக்கணங்களும் கொண்டவள். (53)</p>
<p class="Text">இவ்வாறான மனைவியோடு அவ்வரசனான சததனு நிறைந்த சமாதி நிலையில் எங்கும் நிறைந்த தேவதேவரான ஸ்ரீஜனார்த்தனனை ஆராதித்து வந்தான். (54)</p>
<p class="Text">அவன் தினந்தோறும் வேறெதிலும் மனதைச் செலுத்தாது தன்மயமாய் நின்று ஹோமங்கள், ஜபம், தானம், உபவாசம் முதலியன வாயிலாக பக்தியோடு பகவானை ஆராதிக்கலானான். (55)</p>
<p class="Text">அந்தணரே! இவ்வாறிருக்க ஒரு நாள் அந்த தம்பதிகள் இருவரும் கார்த்திகை மாத ஏகாதசியில் உபவாசம் இருந்து கங்கையில் ஒருமிக்க நீராடி வெளியே வந்தபோது, எதிரே ஒரு பாஷண்டி வருவதைக் கண்டார்கள். எதிரே வந்த பாஷண்டி அந்தணன் அந்த அரசனுக்கு விற்பயிற்சியளித்த ஆசார்யனது நண்பன் என்பதால் ஆசிரியருக்கு மரியாதை தரவேண்டி அரசன், அவனோடு சிநேகிதனைப் போல வார்த்தையாடினான். (56,57)</p>
<p class="Text">ஆனால், அவனுடைய கற்பரசியான மனைவி அந்த பாஷண்டிக்கு எந்தவித மரியாதையும் தராமல் மௌனமாக இருந்தாள். ‘நானோ பட்டினியான உபவாசம் இருந்தவள். இந்த பாஷண்டியைக் காண நேர்ந்ததே’ என்றெண்ணிச் சூரியனைத் தரிசித்தாள். (58)</p>
<p class="Text">அந்தணச் சிரேஷ்டரே! அதன்பின் மன்னனும் அவனது மனைவியும் தன் வீடு வந்து ஸ்ரீவிஷ்ணுவின் பூசை முதலியனவற்றை முறைப்படிச் செய்தனர். (59)</p>
<p class="Text">காலமுறையிலே பகைவர்களை வதைக்கும் அவ்வரசனான சததனு இறந்தான். அவன் மனைவியான சைப்யையும் தன் கணவனோடு உடன்கட்டை ஏறினாள். மன்னன் சததனு உபவாசம் இருக்கையில் பாஷண்டியான அவ்வந்தணனோடு உரையாடினான். அதனால் அந்த பாவத்தின் காரணத்தினால் அவன் அடுத்த பிறவியில் நாயாகப் பிறந்தான். (60,61)</p>
<p class="Text">உயர்ந்த லட்சணங்கள் படைத்த அந்த கற்பரசி காசிதேச மன்னனின் மகளாகப் பிறந்தாள். மேலும் அனைத்துவிதமான ஞானங்களையும் பெற்று நல்ல மங்களகரமான இலக்கணங்களோடு, முற்பிறவியைப் பற்றிய விவரத்தை அறிந்தவளாக இருந்தாள். (62)</p>
<p class="Text">காசி மன்னன் தன் மகளை நல்லதொரு மாப்பிள்ளைக்கு மணம் முடிக்க விரும்பினான். ஆனால், அந்த அழகி அதைத் தடுத்ததால் அரசன் அவளது திருமணத்தைக் கைவிட்டான். (63)</p>
<p class="Text">ஆனால், அந்தத் திருமகள் தன் ஞானதிருஷ்டியால் தன் கணவன் நாயாகப் பிறந்துள்ளான் என்று கண்டு விதிசா என்கிற நகருக்குச் சென்று, அங்கு நாயாக இருக்கும் தன் கணவனைக் கண்டாள். (64)</p>
<p class="Text">தன் கணவன் நாயாக இருப்பது கண்டு அவ்வழகி அந்த நாய்க்கு மிகுந்த ஆதரவுடன் உயர்ந்த போஜனத்தைச் செய்வித்தாள். (65)</p>
<p class="Text">அவளால் அளிக்கப்பட்ட இனிய, விரும்பும்படியான நல்ல உணவை உண்டு, மிகுந்த மகிழ்ச்சியால் தன் நாய் ஜாதியின் இயல்பின்படி மிகப் பணிவான செய்கைகளைச் செய்ய ஆரம்பித்தது. (66)</p>
<p class="Text">அதனுடைய செய்கைகளைக் கண்டு அவ்வரச குமாரி மிகுந்த வெட்கம் கொண்டு ஈனப்பிறவி எடுத்துள்ள தன் அன்பான கணவனை வணங்கி, அதனிடம் இவ்வாறு கேட்கலானாள்—— “மன்னரே! தாங்கள் விரத தினத்தில் கங்கையில் நீராடி வந்தபின் தாட்சிண்யத்தினால் ஒரு பாஷண்டியோடு பேசினீர்களே. அந்தப் பாவத்தினாலன்றோ இன்று இந்த ஈனமான நாய்ப்பிறவியில் பிறந்து உமது மனைவியான எனக்கு வணக்கம் செய்கிறீர்கள். (67,68)</p>
<p class="Text">பிரபுவே! கங்கையில் நீராடியபின் பாஷண்டியோடு பேசிய காரணத்தினால்தான் தங்களுக்கு இந்த ஈனப்பிறவி கிடைத்தது என்பது தங்களுக்கு ஞாபகம் வரவில்லையா?” (69)</p>
<p class="Text"><span class="char-style-override-7">பராசரர் கூறுகிறார்——</span> காசி மன்னனது மகள் இவ்வாறு முன்பிறவியைப் பற்றி ஞாபகப்படுத்திய பிறகு அந்த நாயாக இருக்கும் மன்னன் தன் முற்பிறவியைப் பற்றிச் சிந்தித்தான். அப்பொழுது அவன் மிகவும் வருந்தினான். (70)</p>
<p class="Text">அதனால் மிகவும் வெறுப்படைந்த மனதுடன் நகரத்தை விடுத்து வெளியே ஒரு மலையிலிருந்து கீழே விழுந்து மரித்து நரிப்பிறப்பை அடைந்தான். (71)</p>
<p class="Text">அப்பொழுதும் காசி மன்னனின் மகள் தன் தெய்வீக திருஷ்டியினால் தன் கணவன் மறுபிறப்பில் நரியாகப் பிறந்திருப்பதைக் கண்டு, அவனைக் காண்பதற்காகக் கோலாஹல மலைக்குச் சென்றாள். (72)</p>
<p class="Text">அங்கு சென்று தன் கணவர் நரியாகப் பிறந்திருப்பதைக் கண்டு அக்கன்னிகை அதனிடம் பேசலானாள்—— “மன்னரே! நாய்ப்பிறவி எடுத்த காலத்தில் நான் தங்களிடம் முற்பிறவியில் தாங்கள் செய்த பாஷண்டியுடனான உரையாடலைப் பற்றிக் கூறினேனே. அது உங்களுக்கு நினைவிருக்கிறதா?” (73,74)</p>
<p class="Text">அப்பொழுது சத்தியத்தில் நிலைநிற்கும் அவ்வரசன் சததனு தன் மனைவி இவ்வாறு கூறவே, நடந்த அனைத்து உண்மைகளையும் அறிந்து உணவைத் துறந்து காட்டில் தன்னுடலை உகுத்தான். (75)</p>
<p class="Text">அதன்பின் அவன் ஒரு செந்நாயாகப் பிறந்தான். அப்பொழுதும் குற்றமற்ற அந்த அரசகுமாரி மனித நடமாட்டமில்லாத அக்காட்டிற்குச் சென்று, தன் கணவருக்கு அவருடைய முற்பிறவியின் விவரத்தை நினைவுபடுத்தினாள். (76)</p>
<p class="Text">“மன்னரே! தாங்கள் செந்நாயல்ல. மன்னரான சததனு. தாங்கள் தங்கள் முற்பிறவியில் நாயாகவும், அதன்பின் நரியாகவும், இப்பொழுது செந்நாயாகவும் பிறந்திருக்கிறீர்கள்.” (77)</p>
<p class="Text">இவ்வாறு அவள் முற்பிறவியைப் பற்றி நினைவுபடுத்தவே மன்னனான சததனு செந்நாய்ப்பிறவியை விடுத்து கழுகாகப் பிறந்தான். அப்பொழுதும் பாவமற்ற அவனது மனைவி முற்பிறவிகளைப் பற்றி நினைவூட்டினாள். (78)</p>
<p class="Text">“மன்னரே! தாங்கள் தங்கள் முற்பிறவிகளையும், அரசனாக இருந்ததையும் நினைவுகூர்தல் வேண்டும். இக்கழுகின் நடத்தைகளை விடுங்கள். பாஷண்டியுடன் உரையாடியதன் தோஷத்தினாலேயே இப்பொழுது இந்த கழுகுப்பிறவி நேர்ந்தது.” (79)</p>
<p class="Text">அதன்பின் மற்றொரு பிறவியில் காகமாகப் பிறந்த தன் கணவரிடம் தன் யோகபலத்தால் அக்கன்னிகை கூறலானாள். (80)</p>
<p class="Text">“பிரபுவே! உங்களுடைய வீரத்தையும் நன்னடத்தையும் கண்டு அனைத்து அரசர்களும் பலவிதமான காணிக்கைப் பொருட்களை அர்ப்பணித்தனர். அவ்வாறான தாங்கள் இப்பொழுது காகமாகப் பிறந்து பலியை (சோற்றை) உண்டு வாழ்கிறீர்கள்.” (81)</p>
<p class="Text">இவ்வாறு காகமாகப் பிறவி எடுத்தபோதும் முற்பிறவிகளைப் பற்றி நினைவூட்டப்பட்டதும் மன்னன் சததனு தனது காகப்பிறவியை விடுத்து மயிலாகப் பிறந்தான். (82)</p>
<p class="Text">அப்பொழுதும் காசி மன்னனது மகள் அம்மயிலைத் தன் அரண்மனைக்குக் கொண்டு வந்து அப்போதைக்கப்போது அதற்கு சுவையான உணவுகளைத் தந்து போற்றி வளர்த்தாள். (83)</p>
<p class="Text">அச்சமயத்தில் விதேக மன்னர் ஜனகர் ‘அசுவமேதம்’ என்கிற பெருவேள்வியைச் செய்தார். அவ்வேள்வியின் முடிவில் ‘அவப்ருதஸ்நானம்’ செய்யும் சமயம் (காசிராஜனின் மகள்) அந்த மயிலை நீராட்டினாள். (84)</p>
<p class="Text">அதுசமயம் காசிராஜனின் மகளும் நீராடி மயிலாயிருக்கும் அம்மன்னனுக்கு நாய்ப்பிறவி முதல் மயிலாகப் பிறந்தது வரை நேர்ந்த பிறவிகளை நினைவுபடுத்தினாள். (85)</p>
<p class="Text">தனது பிறவி வரிசைகளைப் பற்றிய நினைவு வந்தபோது அம்மன்னனான சததனு தன் மயில்பிறவியை நீத்து மகாத்மாவான ஜனகரின் வீட்டில் அவரது மகனாகப் பிறந்தான். (86)</p>
<p class="Text">இவ்வாறு அவன் வளர்ந்தபோது காசிராஜனின் மகளான பதிவிரதை தனக்குத் திருமணம் செய்து வைக்கத் தன் பிதாவிடம் கூறினாள். அவளது சொற்படி காசி மன்னன் சுயம்வரத்திற்கு ஏற்பாடு செய்தான். (87)</p>
<p class="Text">அச்சுயம்வரத்தில் அம்மாதரசி அங்கு வந்திருந்த அநேக அரசகுமாரர்களுக்குள் தன் பதியான சததனுவையே இப்பொழுதும் வரித்தாள். (88)</p>
<p class="Text">அந்த விதேக ராஜகுமாரனும் காசி மன்னனின் மகளோடு அநேகவிதமான போகங்களை அனுபவித்தான். தன் பிதா இறந்ததும் விதேக நகரத்தை நன்கு பரிபாலித்தான். (89)</p>
<p class="Text">அம்மன்னன் பற்பல வேள்விகளைச் செய்தான். வேண்டி வந்த மக்களுக்குப் பற்பல தானங்களை வழங்கினான். பல புத்திரர்களைப் பெற்றான். பகையரசர்கள் பலரை வென்றான். இவ்வாறு அவ்வரசன் அறநெறி தப்பாது அந்நகரைப் பரிபாலித்து அரசபோகங்களைத் துய்த்து, பின் ஓர் அறப்போரில் தன்னுயிரை விட்டான். (90,91)</p>
<p class="Text">அப்பொழுதும் அம்மாதரசி முன்பு போலவே மலர்ந்த முகத்துடன் உடன்கட்டை ஏறினாள். அவ்வரசன் தன் தர்மபத்தினியோடுகூட இந்திரலோகத்தையும் கடந்து அனைத்து விருப்பங்களையும் தரும் பெரும் புண்ணிய உலகங்களை அடைந்தான். (92,93)</p>
<p class="Text">அந்தணசிரேஷ்டரே! இவ்வாறு சுத்தமடைந்த அவ்வரசன் ஒப்பற்றதும் குறைவற்றதுமான சுவர்க்கத்தையடைந்து கிடைத்தற்கரிய இல்லற இன்பத்தையும் தான் முன்செய்த புண்ணியத்தின் பயனையும் ஒருங்கே பெற்றான். (94)</p>
<p class="Text">அந்தணரே! இதுவரை நான் உங்களுக்கு பாஷண்டியுடன் உரையாடுதலின் தோஷத்தையும், அசுவமேத வேள்வியில் நீராடுதலின் பெருமையையும் பற்றிக் கூறினேன். (95)</p>
<p class="Text">ஆகவே பாஷண்டியுடனும், பாவமே செய்பவனுடனும் பேசக் கூடாது. அவனைத் தீண்டவும் கூடாது. அதுவும் நித்திய—நைமித்திக கருமங்களின் சமயத்திலும், வேள்விகளில் தீக்ஷை எடுத்துக் கொண்டபோதும் பாஷண்டிகளுடன் தொடர்பு கொள்வது முற்றிலும் கூடாது. (96)</p>
<p class="Text">எவரது வீட்டில் ஒரு மாதம் முடிய வைதிகச் சடங்குகள் நடக்கவில்லையோ, நித்திய கர்மானுஷ்டானங்கள் நடக்கவில்லையோ, அவரைக் கண்டால் உடனே சூரிய பகவானைப் பார்க்கவேண்டும். (97)</p>
<p class="Text">எவன் வேதத்தின் தொடர்பையே முற்றிலுமாக விட்டவனோ, எவன் பாஷண்டிகள் வீட்டில் சாப்பிட்டானோ, எவன் வேதம் கூறும் அறநெறிக்குப் பகையாக இருப்பானோ, அந்த பாவாத்மாவைத் தரிசித்தால் வரும் தோஷத்திற்குக் கேட்கவும் வேண்டுமோ? (98)</p>
<p class="Text">இம்மாதிரியான தீயநடத்தையுள்ள பாஷண்டிகளுடன் பேசுதல், தொடர்பு கொள்ளுதல், சரிசமமாக அமர்தல் ஆகியனவால் மிகுந்த பாவம் உண்டாகிறது. ஆகவே, அவர்களுடைய தொடர்பையே நீக்க வேண்டும். (99)</p>
<p class="Text para-style-override-7">பாஷண்டி, தகாத செயல்களைக் செய்பவன், பூனை போன்ற பிடாலவிரதம் உள்ளவன், தீயவன், தன்னல நோக்குடையவன், கொக்கு போல் இருப்பவன் (பகுலாவிருத்தி) ஆகிய தன்மை உடையவர்களோடு சொல்லாலும் பழகக் கூடாது. (100)</p>
<p class="Foot-Note">(<span class="char-style-override-7">குறிப்பு:—</span> வேதமார்க்கத்தைக் கைவிட்டவன் ‘பாஷண்டன்’; பூனை மாதிரி வேடம் போட்டுக் கொண்டு தண்ட—கமண்டலங்களை வெளியே தெரியுமாறு தரித்து, யாருக்கும் தெரியாதவாறு பாவம் செய்பவன் ‘பிடாலவிரதன்’ (பிடாலம் = பூனை); கொக்கை போல ஒன்றும் அறியாதவன் போலிருந்து சமயம் பார்த்து ஏமாற்றுபவன் ‘பகுலாவிருத்தி’ உள்ளவன் (பகம் = கொக்கு). <span class="char-style-override-7">‘ப்ரச்ச</span><span class="char-style-override-41">2</span><span class="char-style-override-7">ந்நாநி ச பாபாநி பை</span><span class="char-style-override-41">3</span><span class="char-style-override-7">டா</span><span class="char-style-override-41">3</span><span class="char-style-override-7">லம் நாம தத்</span><span class="char-style-override-41">3</span><span class="char-style-override-7">வ்ரதம்’</span>)</p>
<p class="Text">பாஷண்டி, தீயநடத்தையுள்ளவன், மிகுந்த பாவம் செய்தவன் ஆகியவர்களின் தொடர்பை வெகுதொலைவிலிருந்தே துறக்க வேண்டும். (101)</p>
<p class="Text">இதுவரை நக்னனைப் பற்றிக் கூறினேன். அவனைப் பார்ப்பதால் சிராத்தம் முதலிய நற்கர்மங்கள் பயனற்றுப் போகின்றன. அவர்களோடு பேசுவதால் மனிதன் அன்றைய நாளில் செய்த புண்ணியத்தை இழக்கிறான். (102)</p>
<p class="Text">இந்த பாஷண்டி பெரும்பாவி. அறிவுள்ளவன் அவனோடு ஒரு வார்த்தையும் பேச மாட்டான். அவனோடு பேசுவதால் அன்றைய தினம் செய்த புண்ணியம் நஷ்டமாகிவிடும். (103)</p>
<p class="Text">ஒரு காரணமுமின்றி வீணாகச் சடை வளர்ப்பவன், மொட்டையடித்துக் கொள்பவன், தேவர்களுக்கும் விருந்தாளிகளுக்கும் உணவு தராமல் தான் உணவருந்துபவன், உள்ளும் புறமும் தூய்மையற்றவன், தேவர்களுக்கு பலியையும், பித்ருக்களுக்குப் பிண்டதானம் மற்றும் எள்ளும் தண்ணீரும் சேர்த்து தர்ப்பணம் செய்தல் ஆகிய வைதிக கர்மங்களையும் விடுத்தவன் ஆகியவர்களோடு பேசுவதனாலோ, தொடர்பு கொள்வதனாலோ ஒருவன் நரகம் புகுவான். (ஆகவே, நல்லாரிணக்கம் கொள்வது மேன்மையான உலகம் பெற வழியாகும்.) (104)</p>
<p class="Chapter-End">ஸ்ரீவிஷ்ணுபுராணம் மூன்றாவது அம்சத்தில் பதினெட்டாவது அத்தியாயம் முற்றிற்று.</p>
<p class="End">மூன்றாவது அம்சம் முற்றிற்று</p>
<p class="Small-Head">॥ ஹரி: ஓம் தத் ஸத் ॥</p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-8">நான்காவது அம்சம்</p>
<p class="Sub-Heading" id="toc_marker-8-1">முதல் அத்தியாயம் — வைவஸ்வத மனுவின் வம்சம்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! நற்கர்மங்கள் செய்யப் புகுந்த சீலர்கள், எதைச் செய்யவேண்டும் என்கிற நித்திய—நைமித்திக கர்மங்களைப் பற்றி இதுவரை நன்கு விளக்கமாகக் கூறினீர்கள். (1)</p>
<p class="Text">குருவே! மேலும் வர்ணாசிரம தர்மங்களைப் பற்றியும் நன்கு விளக்கமாகக் கூறினீர்கள். இப்பொழுது அரச வம்சங்களின் விளக்கத்தைக் கேட்க விரும்புகிறேன். ஆகவே, தயவுசெய்து அதை விளக்கி அருளுங்கள். (2)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இனி பல வேள்விகள் புரிந்தோர், பராக்கிரமம் மிகுந்த மன்னர்கள், தைரியம் மிக்கவர்கள் ஆகிய மன்னர்களால் அழகுற விளங்கும் மனு வம்சத்தைப் பற்றிக் கூறுகிறேன், கேளுங்கள். இந்த மனு வம்சத்தின் மூலபுருஷர் பிரும்மதேவராகும். (3)</p>
<p class="Text">மைத்திரேயரே! தங்கள் வம்சத்தில் நேர்ந்த அனைத்துப் பாவங்களும் அழியும் பொருட்டு இந்த மனு வம்ச சரித்திரங்களை முறையாகக் கேளுங்கள். (4)</p>
<p class="Text">மனு வம்சத்தின் விளக்கம் இவ்வாறு உள்ளது—— அனைத்துலகங்கட்கும் ஆதிகாரண மூர்த்தி ஸ்ரீவிஷ்ணு பகவானேயாகும். அவர் ஆதி அந்தமற்ற அனாதி. ருக், யஜுர், சாமம் என்கிற மூன்று வேதங்களையும் தன் சொரூபமாக உடையவர். பிரும்மத்தின் சொரூபரான பகவான் ஸ்ரீமகாவிஷ்ணுவின் மூர்த்த சொரூபமான பிரும்மாண்டமயனான ‘ஹிரண்யகர்பன்’ என்கிற பெயருடையவராகப் பிரும்மதேவர் அனைத்திற்கும் முதலில் தோன்றினார். (5)</p>
<p class="Text">பிரும்மதேவருடைய வலதுகைக் கட்டைவிரலிலிருந்து தட்சப்பிரஜாபதி தோன்றினான். தட்சனிடமிருந்து அதிதி என்கிற பெண் தோன்றினாள். அதிதியிடம் விவஸ்வான் என்கிற சூரியன் தோன்றினார். அந்த விவஸ்வானிடம் மனு தோன்றினார். (6)</p>
<p class="Text">மனுவிற்கு இக்ஷ்வாகு, நிருகன், திருஷ்டன், சர்யாதி, நரிஷ்யந்தன், பிராம்சு, நாபாகன், திஷ்டன், கரூஷன், பிருஷத்ரன் என்று பத்து மகன்கள் பிறந்தனர். (7)</p>
<p class="Text">இவர்கள் பிறப்பதற்கு முன் அந்த மனு தனக்குப் புத்திரன் பிறக்க வேண்டுமென்கிற ஆசையால் மித்திரன், வருணன் என்கிற இரு தேவதைகளைக் குறித்து ஓர் இஷ்டி (வேள்வி) செய்தான். ஆனால், ஹோதா செய்த விபரீதமான சங்கல்பத்தினால் வேள்வியில் மாறுபாடு ஏற்பட்டு, அவருக்கு ‘இளை’ என்கிற ஒரு பெண் பிறந்தாள். (8,9)</p>
<p class="Text">மைத்திரேயரே! அந்த இளை என்கிற பெண் மித்ரா—வருணர்களுடைய அருளினால் மனுவிற்கு ‘சுத்யும்னன்’ என்கிற ஆண்மகனாக ஆனாள். (10)</p>
<p class="Text">பின்னர் சிவபெருமானுடைய கோபத்திற்களாகிச் சாபத்தினால் அவன் மீண்டும் பெண்ணாகிச் சந்திரனுடைய மகனான புதனுடைய ஆசிரமம் சமீபம் திரிந்து கொண்டிருந்தாள். புதன் அவளைக் கண்டு காமமுற்று, அவளிடம் புரூரவஸ் என்கிற மகனைத் தோற்றுவித்தான். (11,12)</p>
<p class="Text">புரூரவஸ் பிறந்தபின் பெரும் தேஜஸ் படைத்த ரிஷிகள் பெண்ணாக மாறின சுத்யும்னன் திரும்பவும் ஆணாக வேண்டுமென்று விரும்பி, வேள்வியே தன் திருமேனியாகக் கொண்டவரும், ருக், யஜுஸ், சாமம், அதர்வணம் என்னும் நான்கு வேத உருவானவரும், மனோமயராகவும், ஞான விஞ்ஞானமயமாகவும், அன்னசொரூபமாகவும், அமுதமயனாகவும், அனைத்துமாகவும், உண்மையில் இவையொன்றும் ஆகாதவராகவும், ஆறு குணங்களும் கொண்டவராகவும் இருக்கும் யக்ஞபுருஷனைக் குறித்து முறைப்படி வேள்வி செய்தனர். அப்பொழுது அந்த யக்ஞபுருஷனது திருவருளால் இளை மீண்டும் ஆண்பிள்ளையாக மாறி, ‘சுத்யும்னன்’ என்னும் பெயரைப் பெற்றாள். (13)</p>
<p class="Text">அந்த சுத்யும்னனுக்கு உத்கலன், கயன், வினதன் என்று மூன்று மகன்கள் பிறந்தனர். முதலில் பெண்ணாக இருந்ததால் சுத்யும்னனுக்கு அரசுரிமை கிடைக்கவில்லை. (14,15)</p>
<p class="Text para-style-override-7">வசிஷ்டர் கூற, அவனுடைய தந்தை அவனுக்குப் பிரதிஷ்டானம் என்னும் நகரத்தை அளித்தான். அந்த நகரத்திலிருந்து அரசாட்சி நடத்திப் பின் அதை புரூரவஸ் என்கிற பிள்ளைக்குத் தந்தான். புரூரவஸின் பிள்ளைகள்தான் அனைத்து திசைகளிலும் பரவியுள்ள க்ஷத்திரியர்கள். மனுவின் பிள்ளையான பிருஷத்ரன் குருவின் பசுவைக் கொன்றதால் சூத்திரனானான். (16,17)</p>
<p class="Foot-Note">(<span class="char-style-override-7">குறிப்பு:—</span> ‘பிருஷத்ரன்’ ஒரு சமயம் குருவான வசிஷ்டருடைய பசுக்களைக் காத்துக் கொண்டிருக்கையில், இரவிலே அப்பசுக்கூட்டத்தினிடையே ஒரு புலி நுழைய, அதைக் கொல்லக் குறி வைக்க, அக்குறி தவறி பசுமேல் பட்டு அது இறக்க, அதைக் கண்டு குருவான வசிஷ்டர் சாபமிட, அவன் சூத்திரனானான்.)</p>
<p class="Text">மனுவின் மகனான கரூஷனிடமிருந்து ‘காரூஷர்கள்’ என்கிற பெரும் திறலும் பலமும் கொண்ட க்ஷத்திரியர்கள் தோன்றினார்கள். திஷ்டனுடைய மகனான நாபாகன் தன் செயலினால் தாழ்ந்ததனால் அவன் வைசியனானான். அவனிடம் பலந்தனன் என்னும் புத்திரன் பிறந்தான். (18,19)</p>
<p class="Text">பலந்தனனுக்கு மிகவும் புகழ் வாய்ந்த வத்ஸப்ரீதி என்பவன் மகனாகப் பிறந்தான். வத்ஸப்ரீதியின் குமரன் பிராம்சு. பிராம்சுவிற்குப் பிரஜாபதி என்கிற ஒரே ஒரு பிள்ளை பிறந்தான். (20—22)</p>
<p class="Text">பிரஜாபதிக்கு கனித்ரன் என்பவன் மகன். கனித்ரனுடைய திருமகன் சாக்ஷுஷன். சாக்ஷுஷனுக்கு மிகவும் பராக்கிரமமும் திறனும் கொண்ட விம்சன் பிறந்தான். (23—25)</p>
<p class="Text">விம்சனிடமிருந்து விவிம்சகன், விவிம்சகனுக்கு கனிநேத்ரன், கனிநேத்ரனுக்கு அதிவிபூதி, அதிவிபூதியிடமிருந்து பெரும்திறலோனான கரந்தமன் என்கிற பிள்ளை பிறந்தான். (26—29)</p>
<p class="Text">கரந்தமனுக்கு அவிக்ஷித் என்பவன் மகன். அவிக்ஷித்தின் மகன் மிகுந்த பலபராக்கிரமம் உடைய மருத் என்பவன் பிறந்தான். அவனைப் பற்றி இன்னும் வழக்கத்தில் இருக்கும் இரண்டு சுலோகங்களாவன—— “மருத்தினுடைய வேள்வியைப் போல் இவ்வுலகில் யாருடைய வேள்வி இருந்தது? அந்த யாகத்திற்கு வேண்டிய பொருள்கள் அனைத்தும் தங்கமயமாக அழகாகவன்றோ இருந்தன. அந்த வேள்வியில் இந்திரன் சோமரசத்தைப் பெற்றும், அந்தணர்கள் தட்சிணை பெற்றும் மிகுந்த திருப்தி அடைந்தார்கள். அந்த வேள்வியில் மருத்துக்கள் உணவுகளைப் பரிமாறும் வேலைக்காரர்கள் ஆனார்கள். தேவர்கள் வேள்விச்சாலையில் சபையை அலங்கரித்தனர்.” (30—33)</p>
<p class="Text">சக்கரவர்த்தியான அந்த மருத்திற்கு நரிஷ்யந்தன் என்கிற மகன் பிறந்தான். நரிஷ்யந்தனுக்கு தமன் என்பவன் மகன். தமனது மகன் ராஜவர்த்தனன். (34—36)</p>
<p class="Text">ராஜவர்த்தனனது மகன் சுவ்ருத்தி, சுவ்ருத்தியின் மகன் கேவலன், கேவலனது திருக்குமாரன் சுத்ருதி என்பவன். (37—39)</p>
<p class="Text">சுத்ருதியின் மகன் நரன். நரனது மகன் சந்திரன். சந்திரனது மகன் கேவலன். (40—42)</p>
<p class="Text">கேவலனது மகன் பந்துமான். பந்துமானது மகன் வேகவான். வேகவானுக்கு புதன். புதனுக்கு திருணபிந்து. திருணபிந்துவிற்கு முதலில் இலபிலா என்கிற ஒரு பெண் பிறந்தாள். ஆனால், அதன்பின் அலம்புசை என்கிற ஓர் அப்சர பெண்ணைக் காதலித்து விசாலன் என்கிற ஒரு பிள்ளையைப் பெற்றான். அவன்தான் ‘விசாலா’ என்கிற நகரத்தைத் தோற்றுவித்தவன். (43—49)</p>
<p class="Text">விசாலனுடைய மகன் ஹேமசந்திரன்; ஹேமசந்திரனது மகன் சந்திரன்; சந்திரனது மகன் தூம்ராட்சன்; தூம்ராட்சனது மகன் சிருஞ்ஜயன்; சிருஞ்ஜயனது மகன் சகதேவன்; சகதேவனது புதல்வன் கிருசாசுவன். (50—55)</p>
<p class="Text">கிருசாசுவனுக்கு சோமதத்தன் என்பவன் பிறந்தான். இவன் நூறு அசுவமேத வேள்விகளைச் செய்தான். அவனது மகன் ஜனமேஜயன். ஜனமேஜயனது மகன் சுமதி. இவர்கள் அனைவரும் விசால வம்ச அரசர்கள். இவர்களைப் பற்றிய பிரசித்தமான சுலோகம்—— “திருணபிந்துவின் ஆசீர்வாதத்தால் விசால வம்சத்தில் தோன்றிய அனைத்து அரசர்களும் நீண்ட ஆயுள் உள்ளவர்களாகவும், பெரும் மனம் உடையவர்களாகவும், வீரம் பொருந்தியவர்களாகவும், மிகுந்த தர்மசீலர்களாகவும் இருந்தார்கள்.” (56—61)</p>
<p class="Text">மனுவின் பிள்ளையான சர்யாதிக்கு சுகன்யை என்றொரு பெண் பிறந்தாள். அவளது திருமணம் சியவனர் என்னும் தபோநிஷ்டரோடு உண்டாயிற்று. சர்யாதிக்கு ஆனர்த்தன் என்கிற பரமதார்மீகனான புத்திரன் உண்டானான். ஆனர்த்தனுக்கு ரேவதன் என்ற மகன். அவன் குசஸ்தலீ என்கிற நகரத்தில் வாழ்ந்து ஆனர்த்த தேசத்தின் அரசபோகத்தை அனுபவித்தான். (62—64)</p>
<p class="Text">அந்த ரேவதனுக்கு நூறு மக்கள் பிறந்தனர். அவர்களில் மூத்தவன் தர்மாத்மாவான ககுத்மி என்பவன். (ரேவதனுக்கு ‘ரைவதன்’ என்கிற பெயரும் உண்டு.) அவனுக்கு ரேவதி என்கிற ஒரு பெண் பிறந்தாள். (65,66)</p>
<p class="Text">மாமன்னனான ரேவதன் தன் மகளையும் தன்னுடன் அழைத்துக் கொண்டு பிரும்மதேவரிடம் சென்று ‘இப்பெண் எந்தவொரு வரனுக்கு ஏற்றவள்?’ என்று கேட்கும் பொருட்டு பிரும்மலோகம் சென்றான். (67)</p>
<p class="Text para-style-override-7">அச்சமயத்தில் பிரும்மதேவரது எதிரில் ‘ஹாஹா’, ‘ஹூஹூ’ என்கிற இரு கந்தர்வர்கள் ‘அதிதானம்’ என்கிற தெய்வீக சங்கீதத்தைப் பாடிக் கொண்டிருந்தார்கள். (68)</p>
<p class="Foot-Note">(<span class="char-style-override-7">குறிப்பு:—</span> அதிதானம் = இராகம், ஆலாபனை செய்த பிறகு வீணை முதலிய வாத்தியங்களில் வாசிக்கப்படும் ‘தானம், தகனம்’ என்கிற லயத்தோடு கூடிய ஸ்வரபோக்குகள். இதை இன்னிசை வல்லுநர்கள் ‘தாளம் வாசிப்பது’ என்பர்.)</p>
<p class="Text">அங்கு கான சம்பந்தமான சித்ரா, தக்ஷிணா, தாத்ரீ என்கிற மூன்று மார்க்கங்களின் பரிவர்த்தனைகளாலே சுற்றிச் சுற்றி வருவதைப் பல யுகங்கள் கேட்டுக் கொண்டிருந்தும் ரேவதனுக்கு ஒரு முகூர்த்த காலம் கடந்ததாகவே தோன்றியது. (69)</p>
<p class="Text">கந்தர்வர்கள் பாடி முடிந்ததும் ரேவதன் தாமரையில் தோன்றிய பகவான் பிரும்மதேவரை நோக்கி வணங்கித் தன் பெண்ணுக்கு ஏற்ற வரனைப் பற்றிக் கேட்டான். பகவான் பிரும்மதேவர் அவனிடம் “உனக்குப் பிடித்த வரன் யார்? என்று சொல்” என்று கேட்டார். (70,71)</p>
<p class="Text">அப்பொழுது அவன் பிரும்மதேவரைத் திரும்பவும் வணங்கித் தனக்குப் பிடித்த அத்தனை வரன்களையும் கூறி, “இவர்களில் தங்களுக்குப் பிடித்த வரனைக் கூறினால், அவனுக்கு இக்கன்னிகையை மணம் முடிக்கிறேன்” என்று கூறினான். இவ்வாறு அவன் கேட்டதும் பிரும்மதேவர் சிறிதே தலையை அசைத்து புன்முறுவல் பூத்துக் கூறலானார். (72,73)</p>
<p class="Text">“உனக்குப் பிடித்தமான வரன்களில் இப்பொழுது யாரும் உலகில் இல்லை. அவர்களது புத்திரர்கள், பேரர்கள் முதலிய சந்ததிகளும் இல்லை. ஏனெனில், இங்கு கந்தர்வர்களது சங்கீதத்தைக் கேட்டுக் கொண்டிருந்த உனக்குப் பல சதுர்யுகங்கள் கழிந்தன. இப்பொழுது பூமியில் இருபத்தெட்டாவது மனுவின் சதுர்யுகம் பெரும்பாலும் கழிந்துவிட்டது. கலியுகம் ஆரம்பிக்கப் போகிறது. (74—77)</p>
<p class="Text">இப்பொழுதோ நீ ஒருவனே மீதமாய் இருக்கிறாய். ஆகவே, இக்கன்யா ரத்தினத்தை இப்பொழுதுள்ள ஒரு நல்ல வரனுக்குத் தந்திடு. இக்காலத்திற்குள் உனது மகன்கள், மித்திரர்கள், மனைவி, மந்திரிகள், பணியாட்கள், சுற்றத்தார், சேனைகள், பொக்கிஷங்கள் ஆகிய அனைத்தும் பெயர்கூட இல்லாமல் காலப்போக்கில் அழிந்து போயின.” (78,79)</p>
<p class="Text">அப்பொழுது அது கேட்டு அஞ்சிய மன்னன் ரேவதன், பகவானான பிரும்மதேவரைத் திரும்பவும் வணங்கிக் கேட்கலானான்—— “பகவானே! அப்படியானால் இப்பொழுது இவளை யாருக்குத் திருமணம் செய்து தரட்டும்.” (80,81)</p>
<p class="Text">அப்பொழுது அனைத்து உலகிற்கும் குருவான பிரும்மதேவர் தலைவணங்கி இரு கைகளையும் கூப்பிக் கொண்டு கூறலானார். (82)</p>
<p class="Text"><span class="char-style-override-7">பிரும்மதேவர் துதிக்கிறார்——</span> “எந்த இறைவன் பிறப்பில்லாதவரோ, எங்கும் நீக்கமற நிறைந்தவரோ, எந்த இறைவனான பரப்பிரும்மத்தினுடைய முதல், நடு, முடிவு என்பதைப் பற்றி நம்மால் அறிய முடியாதோ, எவருடைய சொரூபம் உயர்ந்ததான சுபாவம் மற்றும் பலத்தை நாம் அறியாமோ, (83)</p>
<p class="Text">எவருடைய பெருமைக்கு கலை, முகூர்த்தம் முதலிய காலமானது காரணமாகாதோ, எவருக்கு பிறப்பு, இறப்பு என்பதில்லையோ, எவர் என்றென்றும் முன்னைப் பழம்பொருளுக்கும் முன்னவரோ, என்றென்றும் எந்நிலையிலும் ஒரே மாதிரி இருப்பவரோ, எவருக்கு ஓர் உருவம், ஒரு பெயர் இல்லையோ, எந்த பரமனான அச்சுதனுடைய அருளினால் நான் படைக்கும் கடவுளாகவும், எவருடைய கோபத்தில் தோன்றிய ருத்ரன் படைப்பின் முடிவை உண்டாக்குபவராகவும் இருக்கிறாரோ, எந்த பரப்பிரும்மத்தின் நடுவில் உலகைக் காத்தருளும் விஷ்ணு ரூபமான புருஷன் தோன்றினாரோ, (84,85)</p>
<p class="Text">பிறப்பிலியான எவர் என்னுடைய திருமேனியைத் தாங்கி உலகைப் படைக்கிறாரோ, படைத்த ஜீவராசிகளைக் காக்கும் சமயத்தில் புருஷரூபனான ஸ்ரீவிஷ்ணுவாக விளங்குகிறாரோ, ருத்ரரூபனாக இருந்து அனைத்து உலகங்களையும் விழுங்குகிறாரோ, மேலும் பலவிதமான ரூபங்கள் எடுத்து அனைத்து உலகங்களையும் தன் சக்தியால் தாங்கிக் கொண்டிருக்கிறாரோ, (86)</p>
<p class="Text">என்றுமுள்ள அழிவற்ற எந்தப் பரம்பொருள் சமைக்கும்போது அக்னி உருவாகவும், அனைத்து உலகங்களையும் தாங்கும்போது பூமியின் வடிவாகவும், இந்திரன் முதலிய லோகபாலகர்களாக இருந்து உலகைப் பரிபாலனம் செய்கிறாரோ, சூரியன்—சந்திரர்களின் திருவுரு தாங்கி உலகின் இருளைப் போக்குகிறாரோ, (87)</p>
<p class="Text">எந்த பரமன் அனைத்து ஜீவராசிகளினுள்ளும் உச்சுவாச—நீச்சுவாச ரூபமாக இருந்து இயக்குகிறாரோ, நீராகவும் அன்னமாகவும் இருந்து உலக ஜீவராசிகளை மகிழ்விக்கிறாரோ, உலகின் இருப்பில் ஒன்றுசேர்ந்து ஆகாயமாக விளங்கி அனைத்திற்கும் இடம் தருகின்றாரோ, (88)</p>
<p class="Text">எவர் படைக்கும் கடவுளாகித் தனது விசுவரூபத்தினால் அனைத்தையும் தன்னையும் தானே படைக்கிறாரோ, உலகை ரட்சிப்பவராக ஆகித் தன்னையும் தானே பரிபாலிக்கிறாரோ, அழிக்கும் கடவுளாகித் தன்னையும் தானே அழித்துக் கொள்கிறாரோ, எவர் இந்த படைத்தல், காத்தல், அழித்தல் ஆகிய முத்தொழில்களைச் செய்யும் கர்த்தாக்களாக ஆகி, ஆனால் மூன்றுக்கும் வேறாக மாறுபாடற்றவராக விளங்குகிறாரோ, (89)</p>
<p class="Text">எவரிடம் இவ்வுலகங்களெல்லாம் தாங்கப்பட்டிருக்கின்றனவோ, எவர் அனைத்து உலகங்களுமாக விளங்குகிறாரோ, எவர் அனைத்திற்கும் முதலானவரோ, எவர் இவ்வுலகில் நீக்கமற நிறைந்துள்ளவரோ, எவர் தானாகத் தோன்றியவரோ, அந்த சர்வேசுவரரான ஸ்ரீவிஷ்ணு பகவான் இப்போது இந்த பூவுலகில் தனது அம்சத்தினால் திருவவதாரம் செய்திருக்கிறார். (90)</p>
<p class="Text">மன்னனே! ‘அமராவதி’ என்கிற தேவர்கள் வாழும் நகரம் போல் விளங்கும் உனது தலைநகரான ‘குசஸ்தலீ’ என்னும் நகரம் இப்போது யாதவர்கள் வாழும் ‘துவாரகை’ என்கிற பெயரோடு விளங்குகிறது. அந்நகரில் ஆதிசேஷனது அம்சத்தோடு அவதரித்து ‘பலதேவன்’ என்கிற பெயரோடு விளங்குகிறார், ஸ்ரீவிஷ்ணு. (91)</p>
<p class="Text">மன்னர் மன்னனே! மாயையினால் திருவவதாரம் செய்துள்ள அந்த பலராமருக்கு நீ உனது மகளைத் திருமணம் செய்து கொடு. அந்த பலராமன் உலகினால் கொண்டாடத்தக்கவர். உனது பெண்ணும் பெண்கள் திலகமாக (ரத்தினமாக) விளங்குகிறாள். ஆகவே, இவர்கள் இருவருக்கும் பொருத்தம் நன்கு உளது.” (92)</p>
<p class="Text"><span class="char-style-override-7">பராசரர் கூறுகிறார்——</span> பிரும்மதேவர் இவ்வாறு கூறவே பிரஜாபதியான ரேவதன் பூமிக்கு வந்து பார்க்கவே, இங்குள்ளவர்கள் அனைவரும் மிகவும் குள்ளமாகவும், அழகற்றவர்களாகவும், குறைந்த தேஜஸ் உள்ளவர்களாகவும், குறைந்த திறலுடையவர்களாகவும், குறைந்த ஞானசக்தி உடையவர்களாகவும் இருப்பதைக் கண்டான். (93)</p>
<p class="Text">பேரறிஞராக விளங்கும் அம்மன்னவனான ரைவதன், குசஸ்தலீ என்கிற தன் நகரம் வேறு மாதிரி ‘துவாரகை’ என்கிற பெயருடன் விளங்குவது கண்டு அங்கு சென்று படிக மலை போன்ற மார்புடைய பகவானான ஹலாயுததாரியான (ஏர்க்காலை — கலப்பையைத் தன் ஆயுதமாகக் கொண்ட) பலராமனுக்குத் தன் மகளைத் திருமணம் செய்து கொடுத்தான். (94)</p>
<p class="Text">அப்பொழுது அக்கன்னிகை மிகவும் உயரமாக இருப்பது கண்ட பகவான் பலதேவர், தன் ஏர்க்காலின் நுனியினால் அவளை அழுத்திக் குறைந்த உயரமுள்ளவளாகச் செய்தார். அதனால் ரேவதியும் அக்காலத்திலுள்ள மற்ற பெண்களைப் போல் (குட்டையான சரீரமுடையவளாக) ஆனாள். (அதாவது பலராமனது உயரத்திற்கேற்ற உயரமுள்ளவளாக ஆனாள்.) (95)</p>
<p class="Text">அதன்பின் பலராமரும் ரைவத மன்னரின் திருமகளான ரேவதியை முறைப்படி வேதநெறிப்படி திருமணம் செய்து கொண்டார். ரைவத மன்னனும் கன்னிகாதானம் செய்து கொடுத்த பின் ஒரே மனதுடையவனாகத் தவம் செய்ய இமயமலைக்குச் சென்றான். (96)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-2">இரண்டாவது அத்தியாயம் — இக்ஷ்வாகு மன்னனின் வம்ச சரிதமும், சௌபரி ரிஷியின் சரித்திரமும்</p>
<p class="Text"><span class="char-style-override-7">பராசரர் கூறுகிறார்——</span> எப்பொழுது ககுத்மி என்கிற ரைவதன் பிரும்மலோகத்திலிருந்து திரும்பி பூவுலகிற்கு வரவில்லையோ, அதற்குள் புண்ணியஜனன் என்றழைக்கப்படும் அரக்கர்கள் ரைவதனுடைய தலைநகரான குசஸ்தலீ என்னும் பட்டணத்தை அழித்தொழித்தார்கள். (1)</p>
<p class="Text">அவனது நூறு சகோதரர்களும் அந்த புண்ணியஜனன் என்கிற அரக்கர்களிடம் பயந்து போய் நாற்றிசைகளிலும் ஓடித் தப்பினார்கள். அவர்களது வம்சத்தில் தோன்றிய க்ஷத்திரிய கணங்கள் அனைத்து திக்குகளிலும் பரவியிருந்தார்கள். (2,3)</p>
<p class="Text">திருஷ்டர்கள் என்பவனுடைய வம்சத்திலிருந்து தார்ஷ்டகர் என்கிற பெயர் கொண்ட க்ஷத்திரியர்கள் தோன்றினார்கள். (4)</p>
<p class="Text">நாபாகனுக்கு அதே பெயரான நாபாகன் என்ற மகன் பிறந்தான். நாபாகனது மகன் அம்பரீஷன். அம்பரீஷனது மகன் விரூபன். விரூபனிடம் பிருஷதசுவன் என்கிற மகனும், அவனுக்கு ரதீதரன் என்கிற மகனும் பிறந்தான். (5—9)</p>
<p class="Text">ரதீதரனைப் பற்றிப் பின்வரும் சுலோகம் மிகவும் புகழ் வாய்ந்தது. அதாவது ரதீதரனது வம்சத்தில் தோன்றியவர்கள் க்ஷத்திரியர்களாக இருந்தாலும் ‘ஆங்கீரசர்கள்’ என்றழைக்கப்பட்டனர். ஏனெனில், ஆங்கீரஸ் என்கிற மகரிஷியின் சம்பந்தத்தினாலும் தவச்சக்தியாலும் பிராம்மணர்களுமாகி, க்ஷத்திரிய சம்பந்தமுள்ள பிராம்மணர்கள் என்கிற பெயர் பெற்று விளங்கினார்கள். (10)</p>
<p class="Text">வைவஸ்வத மனு தும்பும்பொழுது அவரது மூக்கிலிருந்து இக்ஷ்வாகு என்கிற மகன் பிறந்தான். அந்த இக்ஷ்வாகுவிற்கு நூறு மகன்கள் பிறந்தார்கள். அவர்களில் விகுக்ஷி, நிமி, தண்டன் என்கிற மூவர்கள் முக்கியமானவர்கள். சகுனி முதலிய ஐம்பது புத்திரர்கள் உத்திராபதம் என்கிற வடநாட்டின் அரசரானார்கள். நாற்பத்தெட்டு பேர் தக்ஷிணாபதம் என்கிற தென்னாட்டிற்கு அரசரானார்கள். (11—14)</p>
<p class="Text">அந்த இக்ஷ்வாகு மன்னன் அஷ்டகை என்னும் சிராத்தத்தைத் தொடங்கித் தன் பிள்ளையான விகுக்ஷியிடம் சிராத்தத்திற்கேற்ற மாமிசத்தைக் கொண்டு வரும்படி கட்டளையிட்டார். (15)</p>
<p class="Text">விகுக்ஷியும் ‘அப்படியே ஆகட்டும்’ என்று கூறி, அவரது கட்டளையைத் தலைமேல் தாங்கி வில் அம்புகளை எடுத்துக் கொண்டு வனம் சென்று பல விலங்குகளை வேட்டையாடினான். அதனால் மிகவும் களைத்துப் போய் மிகுந்த பசியின் காரணத்தால் வேட்டையாடிய பல விலங்குகளில் ஒரு முயலை மட்டும் தின்றான். மீதியுள்ள மாமிசத்தைக் கொண்டு வந்து தன் தந்தையிடம் அர்ப்பணம் செய்தான். (16)</p>
<p class="Text">அவ்வரசனும் அவைகளை மந்திரம் கூறிச் சுத்தி செய்து அந்த நீரால் புரோக்ஷிக்கும் பொருட்டு (தெளிக்கும் பொருட்டு)த் தன் குலகுருவான வசிஷ்டரிடம் வேண்ட, அவரும் “தூய்மையில்லாத இந்த மாமிசத்தால் என்ன பிரயோஜனம் உள்ளது? தீயவனான உன்னுடைய மகன் இம்மாமிசத்தில் ஒரு முயலைச் சாப்பிட்டதால் மற்ற மாமிசங்களும் தூய்மை கெட்டுவிட்டன” என்று கூறினார். (17)</p>
<p class="Text">குரு இவ்வாறு கூறவே, அன்று முதல் விகுக்ஷியின் பெயர் ‘சசாதன்’ (முயலைத் தின்றவன்) என்றழைக்கப்பட்டது. பிதாவான இக்ஷ்வாகுவும் குருவின் சொற்கேட்டு தன் மகனான விகுக்ஷியைத் தியாகம் செய்தார். (18)</p>
<p class="Text">தந்தை இறந்தபின் அந்த சசாதன் மன்னனாகி, இப்பார் முழுவதையும் அறநெறி வழுவாது ஆட்சி புரிந்தான். அந்த சசாதனுக்குப் புரஞ்ஜயன் என்கிற மகன் பிறந்தான். (19,20)</p>
<p class="Text">புரஞ்ஜயனுக்கு ‘ககுத்ஸ்தன்’ என்கிற ஒரு பெயரும் உண்டாயிற்று. முன்பொரு சமயம் திரேதாயுகத்தில் தேவர்களுக்கும் அசுரர்களுக்கும் இடையே பெரும் போர் மூண்டது. (21,22)</p>
<p class="Text">அப்போரில் மிக்க பலசாலிகளான அசுரர்களிடம் தேவர்கள் தோற்றுப் போய் பகவான் ஸ்ரீமகாவிஷ்ணுவைப் பூசித்தனர். (23)</p>
<p class="Text">ஆதிமத்யாந்த ரஹிதரான அனைத்துலகங்களையும் காப்பாற்றுபவரான ஸ்ரீமந்நாராயணர் தேவர்களைக் கண்டு மகிழ்ந்து கூறலானார்—— “தேவர்களே! உங்களுக்கு விருப்பமானது எதுவோ, அதை நான் நன்கறிவேன். அதைப் பற்றிய விஷயத்தைக் கூறுகிறேன், கேளுங்கள். (24,25)</p>
<p class="Text">ராஜரிஷியான சசாதனுடைய புத்திரனான, க்ஷத்திரியர்களுக்குள் சிறந்தவனான புரஞ்ஜயனது திருமேனியில் ஓரம்சமாக நானே திருவவதாரம் செய்து, அந்த தைத்தியர்கள் அனைவரையும் வதைப்பேன். ஆகையால், நீங்கள் அந்தப் புரஞ்ஜயனிடம் சென்று உங்களுக்கு உதவி செய்யும் பொருட்டு யுத்தத்திற்கு வருமாறு முயற்சி செய்யுங்கள்.” (26)</p>
<p class="Text">இதைக் கேட்ட தேவர்கள் ஸ்ரீமந்நாராயணனை வணங்கி விடைபெற்றுக் கொண்டு புரஞ்ஜயனிடம் வந்து கூறலானார்கள். (27)</p>
<p class="Text">“க்ஷத்திரியர்களுள் சிறந்தவரே! நாங்கள் எங்கள் பகைவர்களாகிய அசுரர்களோடு போர் புரிந்து அவர்களை வதைக்க முன் வந்துள்ளோம். அந்தப் போரில் தாங்கள் எங்களுக்கு உதவி புரிய வேண்டும். வேண்டி வந்த எங்களைத் தாங்கள் மறுத்துக் கூறாமல் எங்களது வேண்டுதலை நிறைவேற்ற வேண்டும்.” (28)</p>
<p class="Text"><span class="char-style-override-7">இதைக் கேட்ட புரஞ்ஜயன் கூறலானான்——</span> “தேவர்களே! உங்களுக்கு நான் உதவிபுரிய வேண்டுமானால் உங்கள் அரசனும், நூறு அசுவமேத யாகங்கள் செய்ததனால் மூவுலகையும் ஆளும் பாக்கியம் பெற்றவனுமான இந்திரன் எனக்கு வாகனமாக இருக்க வேண்டும். அவனது தோளின் மேல் ஏறிக்கொண்டு அசுரர்களோடு நான் போர் புரிவேனாக.” (29)</p>
<p class="Text">இதைச் செவியுற்ற அனைத்து தேவர்களும் இந்திரனும் அதை ‘அப்படியே ஆகட்டும்’ என்று இணங்கி, அவன் கூறியதை ஏற்றுக் கொண்டனர். (30)</p>
<p class="Text">அதன்பின் விருஷரூபம் எடுத்த இந்திரனின் முரிப்பின் மேல் (எருதின் மேலுள்ள பிடரியிலுள்ள திமிலின் மேல்) ஏறிக் கொண்டு அனைத்து உலகங்களுக்கும் குருவாயும், ஆறு குணங்கள் நிரம்பியவராகவும் இருக்கும் ஸ்ரீஅச்சுதரான பகவான் ஸ்ரீவிஷ்ணுவின் தேஜஸினால் நிரப்பப்பட்ட அந்த அரசன் புரஞ்ஜயன் மிகுந்த கோபம் கொண்டு அசுரர்களைக் கொன்றான். (31)</p>
<p class="Text">அவ்வரசன் எருதின் பிடரி மேலுள்ள திமில் மேல் ஏறிக் கொண்டு தைத்தியர்களை வதித்ததால் அவனது பெயர் ‘ககுத்ஸ்தன்’ என்றாயிற்று. இந்த ககுத்ஸ்தனுக்கு ‘அநேநஸ்’ என்ற குமாரன் பிறந்தான். (32,33)</p>
<p class="Text">இந்த அநேநஸுக்கு ‘பிருது’ பிறந்தான். பிருதுவின் மகன் விஷ்டராசுவன். இவன் மகன் யுவநாசுவன். யுவநாசுவன் சந்திரனுடைய அருளால் அவனது அம்சமாகப் பிறந்ததால் அவனுக்கு சாந்திரன் என்ற பெயருமுண்டு. அவனது மகன் சாபஸ்தன். இவன் சாபஸ்தி என்கிற நகரை நிர்மாணித்தான். (34—37)</p>
<p class="Text">சாபஸ்தனது மகன் பிருஹதசுவன் அவனது மகன் குவலாசுவன். இவன் ஸ்ரீமஹாவிஷ்ணுவின் தேஜோ பலம் பொருந்தினவனாக உதங்க மகரிஷியைப் பகைத்த துந்து என்கிற அரக்கனைத் தன் இருபத்தோராயிரம் பிள்ளைகளோடு சேர்ந்து கொன்றதனால் ‘துந்துமாரன்’ என்கிற பெயரை அடைந்தான். (38—40)</p>
<p class="Text">அவனது பிள்ளைகளில் மூன்று பிள்ளைகளைத் தவிர, மற்றவர்கள் அனைவரும் துந்து என்கிற அசுரனுடைய மூச்சுக்காற்றிலிருந்து வெளி வந்த தீயினால் சாம்பலாக்கப்பட்டனர். (41)</p>
<p class="Text">அவர்களில் மீதமானவர்கள் திருடாசுவன், சந்திராசுவன், கபிலாசுவன் என்கிற மூவர் மட்டுமே. திருடாசுவனது மகன் ஹர்யசுவன். இவனது மகன் நிகும்பன். நிகும்பனது குமாரன் அமிதாசுவன். இவனது மகன் கிருசாசுவன். கிருசாசுவனது மகன் பிரசேனஜித். பிரசேனஜித்தின் மகன் யுவநாசுவன். (42—48)</p>
<p class="Text">யுவநாசுவன் ‘தனக்கு புத்திரப்பேறில்லையே’ எனக் கவலை கொண்டு முனிவர்களின் ஆசிரமங்களில் வசித்து வந்தான். அவனது கவலையைக் கண்டு மனம் வருந்திய கருணையுள்ளம் படைத்த முனிவர்கள், அவனுக்குப் பிள்ளை பிறக்க வேண்டி ஒரு வேள்வியைச் செய்தனர். (49)</p>
<p class="Text">பாதி இரவில் அந்த வேள்வி நிறைவை அடையவே, முனிவர்கள் மந்திரத்தால் தூயதாக்கப்பட்ட நீர் நிரம்பிய கலசத்தை வேதிகையிலேயே வைத்துவிட்டு உறங்கினர். (50)</p>
<p class="Text">அவர்கள் தூங்கிய பின்னர் தாகத்தால் பீடிக்கப்பட்ட மன்னன் அந்த வேள்விச்சாலைக்குச் சென்றான். அங்கு முனிவர்கள் தூங்கிக் கொண்டிருந்ததால் மன்னன் அவர்களை எழுப்பவில்லை. தாகத்தினால் பீடிக்கப்பட்ட மன்னன் அளவற்ற மகிமையுள்ள மந்திரங்களால் ஜபிக்கப் பெற்று விளங்கும் அக்கலச நீரைப் பருகிவிட்டான். (51—53)</p>
<p class="Text">விழித்தெழுந்த முனிவர்கள், “மந்திரத்தினால் தூய்மையாக்கப்பட்ட இக்கலசநீரைக் குடித்தவன் யார்? இந்தக் கலசநீரை அருந்துவதால் யுவநாசுவனின் மனைவி மிகுந்த பலமும் திறலும் கொண்ட ஒரு மகனைப் பெறுவாளே” என்று கேட்டனர். இதைக் கேட்ட மன்னன், “நான்தான் அறியாமல் இக்கலசநீரை அருந்தினேன்” என்று பதில் கூறினான். (54,55)</p>
<p class="Text">ஆகவே, யுவநாசுவனின் திருவயிற்றில் ஒரு கர்பம் தோன்றியது. அது முறையே நன்கு வளர்ந்தது. (56)</p>
<p class="Text">மாதங்கள் நிறைவடையவே, அக்கர்பம் அவ்வரசனது வயிற்றின் வலதுபுறத்தைக் கிழித்துக் கொண்டு வெளியே வந்தது. ஆனால், அரசனோ இறக்கவில்லை. (57,58)</p>
<p class="Text">அக்குழந்தை பிறந்த பிறகு “இந்தக் குழந்தைக்கு யார் பால் கொடுத்து வளர்ப்பார்கள்” என்று முனிவர்கள் கேட்டனர். அப்பொழுது தேவர்கோனாகிய இந்திரன் அங்கு தோன்றி “நான் தருகிறேன்” என்று கூறினான். (59,60)</p>
<p class="Text">அதனால் அக்குழந்தையின் பெயர் ‘மாந்தாதா’ என்றாகியது. தேவேந்திரன் அக்குழந்தையின் வாயில் தனது வலது கை ஆள்காட்டி விரலை வைக்க, அக்குழந்தையும் குடிக்கத் தொடங்கியது. அக்குழந்தையும் அவ்விரலினின்றும் பெருகிய அமுதத்தை உண்டு ஒரே நாளில் வளர்ந்தது. (61,62)</p>
<p class="Text">அது முதற்கொண்டு சக்கரவர்த்தியான மாந்தாதா ஏழு தீவுகளைக் கொண்ட இந்த பூமண்டலம் முழுவதையும் ஆளத் தொடங்கினான். இதைப் பற்றிய ஒரு சுலோகமும் உண்டு. (63,64)</p>
<p class="Text">“எங்கிருந்து சூரியன் உதயமாகிறானோ, எங்கு சென்று அஸ்தமிக்கிறானோ, அந்த எல்லைக்குட்பட்ட அத்தனை பிரதேசமும் யுவநாசுவனின் புதல்வனான மாந்தாதாவின் அரசுக்குட்பட்டதே” என்பதாம். (65)</p>
<p class="Text">அந்த மாந்தாதா ‘சசபிந்து’ என்பவருடைய மகளான ‘பிந்துமதி’ என்பவளைத் திருமணம் செய்து கொண்டு அவளிடம் புருகுத்ஸன், அம்பரீஷன், முசுகுந்தன் என்கிற மூன்று புத்திரர்களைத் தோற்றுவித்தான். மேலும் அவளிடம் ஐம்பது பெண் குழந்தைகளையும் பெற்றெடுத்தான். (66—68)</p>
<p class="Text">அச்சமயத்திலே ருக் வேதமறிந்தவரான ‘சௌபரீ’ என்கிற ஒரு மகரிஷி தண்ணீரில் மூழ்கியிருந்து பன்னிரண்டு ஆண்டுகள் தவம் செய்து கொண்டிருந்தார். (69)</p>
<p class="Text">அந்த தண்ணீரில் ‘சம்மதன்’ என்கிற மீனரசன் நீந்திக் கொண்டிருந்தான். அவன் உடல் மிகவும் பெரிதானது. அவனுக்கு மக்களும் அதிகம் இருந்தனர். (70)</p>
<p class="Text">அவனுடைய புத்திரர்கள், பேரன்மார்கள், பெண்வயிற்று பேரன்மார்கள் முதலியோர் அவனுக்கு முன்பாகவும், பின்பாகவும், இங்குமங்கும், விலாப்பக்கமும், வால்பக்கமும், தலையிலும் ஏறிக் கொண்டும், அதனால் மிகுந்த மகிழ்ச்சி கொண்டும் இரவு—பகல் என்றில்லாமல் அனவரதமும் விளையாடிக் கொண்டிருந்தன. (71)</p>
<p class="Text">அம்மீனரசனும் தனது குஞ்சு குழந்தைகளுடைய உடல் பரிசத்தால் மிகவும் மகிழ்ந்து முனிவருக்கு எதிரிலேயே தன் பேரன்மார்கள், பிள்ளைகள் ஆகியோருடன் விளையாடினான். (72)</p>
<p class="Text">இவ்வாறு அம்மீன் தன் குஞ்சுகளுடன் மகிழ்ச்சியாக விளையாடிக் கொண்டிருப்பதைக் கண்டு நீரில் அமிழ்ந்து தவம் செய்து கொண்டிருந்த சௌபரீ என்கிற மகரிஷி ஒருநிலைப்பட்டிருந்த மனம் தன் நிலைப்பாட்டினை இழக்க, இவ்வாறு யோசிக்கலானார். (73)</p>
<p class="Text">‘என்னே வியப்பு! இம்மீன் விரும்பத்தகாத ஈனமான பிறப்பில் பிறந்ததானாலும் மிகவும் பாக்கியமுள்ளது. ஏனெனில், தன் குஞ்சு குழந்தைகள் விளையாடிக் கொண்டிருக்க அவற்றோடு தானும் பிரியாமல் இங்குமங்குமாகத் திரிந்து கொண்டு பெருமகிழ்ச்சியையன்றோ அனுபவிக்கிறது. இதைக் காண நம்முடைய இதயத்திலும் ஆசையைத் தூண்டுகிறதே! (74)</p>
<p class="Text">ஆகவே, நாமும் இவ்வாறு நமது குஞ்சு குழந்தைகளுடன் நன்றாக விளையாடி மகிழ வேண்டும்.’ இவ்வாறு தன் விருப்பத்தை எண்ணிக் கொண்டு அவர் நீர்நிலையினின்றும் வெளியே வந்தார். பின் குழந்தைகள் வேண்டி இல்லற வாழ்க்கையில் நுழைய வேண்டுமென்கிற இச்சையுடன் பெண்ணைத் தேடி மன்னன் மாந்தாதாவிடம் வந்தார். (75)</p>
<p class="Text">முனிவர் வந்திருப்பதைச் செவியுற்ற மன்னன் உடனே எழுந்திருந்து அர்க்கியம், பாத்யம் முதலியன தந்து அனைத்துவிதத்திலும் பணிவிடை செய்தான். அதன்பின் சௌபரி முனிவர் தனக்களித்த இருக்கையில் அமர்ந்து அரசனிடம் கூறலானார். (76)</p>
<p class="Text"><span class="char-style-override-7">சௌபரி முனிவர் கூறுகிறார்——</span> “மன்னனே! நான் இப்பொழுது இல்லறத்தையேற்க மனம் கொண்டு பெண் கேட்க வந்திருக்கிறேன். ஆகவே, நீ உன் பெண்களில் ஒருத்தியை எனக்குத் திருமணம் செய்து கொடு. எனது வேண்டுதலை வீணாக்காதே. ககுத்ஸ வம்சத்தாரிடம் வந்து தனக்கு வேண்டுமெனக் கேட்டு விருப்பத்தைப் பூர்த்தி செய்து கொள்ளாமல் இதுவரை யாரும் வெறுங்கையுடன் திரும்பிச் சென்றதில்லையல்லவா? (77)</p>
<p class="Text">ஹே மாந்தாதா! இந்நிலவுலகில் உன்னைப் போன்று அநேக மன்னர்கள் இருக்கிறார்கள். அவர்களுக்கும் பெண்பிள்ளைகள் இருக்கின்றனர். ஆனால், யாசகம் என்று வந்து கேட்பவர்களின் விருப்பத்தைப் பூர்த்தி செய்வதில் உனது குலம் ஒன்றுதான் திருடமான உறுதியான பிரதிக்ஞையைக் கொண்டுள்ளது. அது மிகவும் போற்றத்தக்கதே. (78)</p>
<p class="Text">மன்னனே! உனக்கோ ஐம்பது பெண்கள் இருக்கிறார்கள். அவர்களில் ஒருத்தியை மட்டும் எனக்குத் திருமணம் செய்து கொடு. ஏ மன்னர் மன்னனே! நானோ என் வேண்டுதலுக்கு ஏதாவது தடை நேரிடுமோ? என்கிற துக்கத்தில் பயந்து போயிருக்கிறேன்.” (79)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அந்த மகரிஷி கூறவே, அதைக் கேட்ட மன்னன் மூப்பினாலே நரைத்திருக்கிற தளர்ந்த தேகமுள்ள அம்முனிவரைக் கண்டு சாபம் தந்துவிடுவாரோ? என்கிற பயத்தினால், அம்முனிவரது விருப்பத்தை மறுத்து ஒன்றும் கூறமுடியாமல் தலையைத் தொங்கப் போட்டுக் கொண்டு நெடுநேரம் மனதிலேயே சிந்திக்கலானான். (80)</p>
<p class="Text"><span class="char-style-override-7">சௌபரி முனி கேட்கிறார்——</span> “ஓ நரந்திரனே! நீ என்ன சிந்திக்கிறாய்? நானொன்றும் தகாதது செய்யவில்லையே? என்றாவது ஒரு தினம் கட்டாயம் பிறர்க்குத் தரவேண்டிய பெண்ணை எனக்குத் தரவேண்டித்தானே கேட்டேன். இதனால் நானும் எனது விருப்பத்தைப் பெற்றவனாவேன். நீயும் செய்யவேண்டிய கடமையைச் செய்தவனாவாய் அல்லவா?” (81)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சௌபரி முனிவர் கூறவே, அவரது சாபத்திற்குப் பயந்த மன்னன் மாந்தாதா மிகவும் வணக்கமாக அவரிடம் கூறலானான். (82)</p>
<p class="Text"><span class="char-style-override-7">மன்னன் கூறுகிறான்——</span> “பகவானே! எங்கள் குல வழக்கம் என்னவென்றால் எந்தவொரு நற்குலத்தில் பிறந்த வரனைப் பெண் விரும்புகிறாளோ, அவனுக்கே பெண்ணைத் திருமணம் செய்து வைப்பது என்பதே. தங்களுடைய வேண்டுதலோ, எங்களுடைய எண்ணத்திற்கு மிகவும் மேற்பட்டது. இந்த எண்ணம் எவ்வாறு உண்டாயிற்று? என்றே தெரியவில்லை. இந்நிலையில் நான் என்ன செய்வதென்றே புரியவில்லை. இதுவே எனது சிந்தையாகும்.” இவ்வாறு மன்னன் கூறவே முனிவர் சௌபரி சற்றே சிந்திக்கலானார். (83)</p>
<p class="Text">‘நமக்கு ஏதாவது ஒரு பதில் கூறவேண்டுமே? என்று மன்னன் வேறோர் உபாயம் தேடுகிறானோ? இவரோ நரைத்து மூப்பெய்திய கிழவர். எந்தவொரு வயதானவளும்கூட இவரை விரும்ப மாட்டாள். அப்படியிருக்க பருவப் பெண்களான கன்னிகைகள் இவரை எப்படி விரும்புவர்? ஆதலால் ‘ஆசையற்றுப் போகட்டும்’ (விருப்பம் நிறைவேறாமல் போகட்டும்) என்று யோசித்துத்தானோ மன்னன் இவ்வாறு சொல்கிறான். நல்லது. அப்படியே இருக்கட்டுமே. நானும் ஓர் உபாயம் செய்கிறேன்’ என்று இவ்வாறு பலவாறு யோசித்த சௌபரி முனிவர் மன்னன் மாந்தாதாவிடம் கூறலானார். (84)</p>
<p class="Text">“மன்னனே! அப்படியானால் உனது குல விரதத்தை நான் அழிப்பானேன்? என்னைக் கன்னிகைகள் இருக்கும் அந்தப்புரத்திற்குள் அழைத்துச் செல்லுமாறு அந்தப்புரக் காவலாளிக்குக் கட்டளையிடு. ஒருவேளை ஏதாவதொரு கன்னிகை என்னைக் காதலிப்பாளேயானால் நான் அவளைத் திருமணம் செய்து கொள்கிறேன். இல்லையேல் இம்முதிர்ந்த வயதில் இம்முயற்சி எனக்கு ஏன் வந்தது? என்று நினைத்து விட்டுவிடுகிறேன்.” இவ்வாறு கூறிவிட்டு முனிவர் மௌனமானார். (85)</p>
<p class="Text">அப்பொழுது ‘முனிவரது சாபத்திற்கு ஆளாக நேரிடுமோ?’ என்று பயந்த மாந்தாதா, கன்னிகைகள் வசிக்கும் அந்தப்புரத்தின் காவலாளிக்கு முனிவரை உள்ளே அழைத்துச் செல்லுமாறு கட்டளையிட்டான். அக்காவலாளியுடன் உள்ளே சென்ற சௌபரி முனிவர் சித்தர்கள், கந்தர்வர்கள் ஆகியவர்களிலும் மேம்பட்ட அழகுள்ளவராகத் தன் உருவத்தை மாற்றிக் கொண்டார். (86,87)</p>
<p class="Text">அந்த முனிவரை அந்தப்புரத்திற்கு அழைத்துச் சென்ற காவலாளி அக்கன்னிகைகளிடம் கூறினான்—— “கன்னிகைகளே! தங்கள் தந்தையான மன்னர் மாந்தாதாவின் கட்டளையைக் கூறுகிறேன்—— ‘இம்முனிவர் நம்மிடம் ஒரு கன்னிகையை விரும்பி வேண்டி வந்தார். நான் இவருக்கு ஒரு பிரதிக்ஞை செய்து கொடுத்திருக்கிறேன். அதாவது எனது பெண்களில் எந்தவொரு பெண் தங்களைத் திருமணம் செய்து கொள்ள விரும்புகிறாளோ, அவளது விருப்பத்திற்கு நான் தடையாக இருக்க மாட்டேன்?”’ இவ்வாறு காவலாளி கூறக் கேட்ட பெண்கள் அனைவரும் வெளியே வந்து அம்முனிவரைக் கண்டு காதலுற்று, நன்கு மதம்கொண்ட ஆண்யானையான களிறைக் கண்டு பெண்யானைகளான பிடிகள் சூழ்வது போல் சூழ்ந்து கொண்டு மிகவும் மகிழச்சியோடும் ஆசையோடும் “நான்தான் வரிப்பேன், நான்தான் வரிப்பேன்” என்று கூறிக் கொண்டு அத்தனை பேரும் வரித்தார்கள். அவர்கள் ஒருவருக்கொருவராகக் கூறியது—— (88—91)</p>
<p class="Text">“சகோதரியே! ஏன் வீணாகச் சேட்டை செய்கிறாய்? நான் இவரை வரித்துவிட்டேன். இவர் உனக்கு ஏற்றவரும் அல்ல. பிரும்மதேவர் இவரை எனக்குக் கணவராகவும் என்னை இவருக்கு மனைவியாகவும் படைத்திருக்கிறார். ஆகவே, நீ சும்மா சென்றுவிடு.” (92)</p>
<p class="Text">மற்றொருத்தி “அந்தப்புரத்திற்குள் இவர் நுழையும் போதே முதன்முதலில் நான்தான் இவரை வரித்தேன். நீ ஏன் வீணாக முரண்டு பிடிக்கிறாய்.” இவ்வாறு அவர்கள் அனைவரும் “நான்தான் முதலில் இவரை வரித்தேன், நான்தான் முதலில் வரித்தேன்” என்றிவ்வாறு கூறவே, அந்த அரசகுமாரிகள் அனைவருக்குள்ளும் இவருக்காகப் பெருத்ததொரு கலகமே ஏற்பட்டது. (93)</p>
<p class="Text">இவ்வாறு அந்த மன்னனது அனைத்துப் பெண்களும் மிகுந்த காதலினால் குற்றமற்ற பெரும் புகழாளரான அந்த முனிவரை வரித்தது கண்ட அந்த அந்தப்புரக் காவற்காரன் மன்னனிடம் சென்று மிகுந்த வணக்கத்துடன் அந்தப்புரத்தில் நடந்த செய்திகளை ஒன்றுவிடாது நடந்தது நடந்தபடியே கூறினான். (94)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட அரசன் ‘இவன் என்ன சொல்கிறான்? இது எவ்வாறு நடந்தது? இப்பொழுது நான் என்ன செய்வேன்? நான் ஏன் இவரை உள்ளே விடக் கூறினேன்?’ இவ்வாறு பலவாறாகச் சிந்தித்துக் கலங்கித் தனக்கு விருப்பம் இல்லாமல் இருப்பினும் எப்படியாவது தான் கூறிய வார்த்தையைக் காப்பாற்றும் பொருட்டு முறைப்படி அப்பெண்களை சௌபரி மகரிஷிக்கே மணம் முடிந்தான். விவாகம் முடிந்ததும் சௌபரி மகரிஷி தன் அனைத்து மனைவிகளையும் தன் ஆசிரமத்திற்கு அழைத்துச் சென்றார். (95,96)</p>
<p class="Text">தன் ஆசிரமத்திற்கு வந்த சௌபரி முனிவர், ‘இரண்டாவது பிரும்மதேவரோ!’ என்று புகழும்படியான, அனைத்துவிதமான சிற்பக்கலைகளிலும் வல்லுனரான விசுவகர்மாவை அழைத்துக் கூறினார்—— “விசுவகர்மாவே! இந்த எனது மனைவிகள் அத்துணை பேருக்கும் தனித்தனியான அரண்மனையைத் தயார் செய். அதில் மலர்ந்த தாமரை மலர்கள், கூவித் திரியும் அழகிய அன்னப்பேடுகள் மற்றும் நீர்க்கோழி முதலிய நீரில் வாழும் பறவைகள் நிறைந்த ஓடைகள் இருக்க வேண்டும். பலவிதப் பூக்கள் நிறைந்த மரங்கள், மயில், குயில் முதலிய பறவைகள் ஆடிப்பாடிக் களித்திருக்கும் உய்யான வனங்களும், பரவலான மெத்தை மேடை, மாடங்களோடும், இருக்கைகள், படுக்கைகள் முதலியவைகளோடும் மற்றும் திறந்தவெளிகள் நிறைந்ததுமான தோட்டங்கள் ஆகியவற்றோடும் கூடின மாளிகைகளை விரைவில் நிர்மாணம் செய்.” (97)</p>
<p class="Text">சிற்பவித்தையில் கைதேர்ந்த ஆசார்யரான விசுவகர்மாவும் அவர் கட்டளைப்படியே அனைத்து மாளிகைகளையும் நிர்மாணித்து அம்முனிவருக்குக் காட்டினார். அதன்பின் அந்த சௌபரி முனிவரது கட்டளைப்படி அந்த மாளிகைகளில் ‘அனிவார்யாநந்தம்’ என்கிற ஒரு பெருத்த நிதியான செல்வம் அங்கேயே நிலைகொண்டு வாசம் செய்து கொண்டிருந்தது. (98,99)</p>
<p class="Text">அதன்பின் அந்த அனைத்து மாளிகைகளிலும் பலவிதமான பட்சணங்கள், போஜ்யங்கள், சுவைத்து நக்கிச் சாப்பிடும் லேகியங்கள் முதலிய அனைத்துவிதமான தின்பண்டங்களும் நிறைந்திருந்தன. அந்த அரசகுமாரிகளும் வந்த விருந்தினர்களுக்கும், தங்களது பணியாட்களுக்கும் அவற்றை அளித்துத் திருப்தியடைந்தனர். (100)</p>
<p class="Text">இவ்வாறிருக்க ஒரு சமயம் மன்னன் மாந்தாதா தன் பெண்களிடம் கொண்ட அன்பினால் இழுக்கப்பட்டு, தன் பெண்கள் எப்படி வாழ்கின்றனரோ, சுகமாக இருக்கிறார்களா? அல்லது துன்பத்துக்காளாகி இருக்கிறார்களா? என்று தெரிந்து கொள்ள விரும்பி, மகரிஷி சௌபரியின் ஆசிரமத்தினருகில் வந்தான். இங்கு அழகான உய்யானவனம், நீரோடைகள் முதலியவைகளோடு கூடிய படிகக்கற்களால் கட்டப்பட்ட மாளிகைகள் வரிசை வரிசையாக இருக்கக் கண்டான். அதிலுள்ள உப்பரிக்கைகளைக் கண்டு வியந்தான். (101)</p>
<p class="Text">அம்மன்னன் அருகிலுள்ள மாளிகையினுள் நுழையவே, அங்கு தன் மகள் இருக்கக் கண்டு, அவளை அன்போடு அணைத்துக் கொண்டு அங்குள்ள ஓர் ஆசனத்தில் அமர்ந்தான். அன்பு மேலிடவே கண்களில் நீர் ததும்பத் தன் மகளிடம் கேட்கலானான். (102)</p>
<p class="Text">“குழந்தாய்! நீங்கள் அனைவரும் இங்கு சுகமாக வாழ்கிறீர்களா? உங்களுக்கு எந்தவிதமான தொல்லையும் இல்லையல்லவா? மகரிஷி சௌபரி உன்னை மகிழ்ச்சியாக வைத்திருக்கிறாரா, என்ன? உனது பிறந்த வீட்டின் நினைவு எப்போதாவது வருகிறதா?” தந்தை இவ்வாறு கேட்கவே, அவரது பெண்ணான அரசகுமாரி கூறத் தொடங்கினாள். (103)</p>
<p class="Text">“தந்தையே! இந்த மாளிகை மிகவும் அழகாக உள்ளது. இங்குள்ள உய்யானவனம் முதலியவைகளோ மனதைக் கவரக் கூடியனவாக உள்ளன. மலர்ந்த தாமரை மலர்கள் நிறைந்த இந்த ஓடைகளிலுள்ள நீர்ப்பறவைகள் அழகாகப் பேசுகின்றன. பக்ஷ்ய—போஜ்யங்கள் முதலியன நிறைந்துள்ளன. உடற்பூச்சுகள், துணிமணிகள், நகைநட்டுகள் முதலிய இன்பமளிக்கும் பொருட்கள் நிறைந்துள்ளன. இங்குள்ள மெத்தென்ற பஞ்ச சயனங்களோ மனதிற்கு ஒத்தவைகளாக இருக்கின்றன. இவ்வாறு இல்வாழ்க்கைக்கு வேண்டிய அனைத்துப் பொருட்களும் நிரம்பி மனதிற்கு இன்பமளிக்கின்றன. (104)</p>
<p class="Text">இவ்வளவு இருப்பினும் நாங்கள் பிறந்த வீட்டை எவ்வாறுதான் மறக்க முடியும்? தங்கள் ஆசியால் இங்கு அனைத்தும் நன்றாகச் சௌக்கியமாக இருக்கிறது. (105,106)</p>
<p class="Text">இவ்வளவு இருந்தும் என் மனதில் ஒரே ஒரு துக்கம்தான். அது என்னவெனில் எங்களுடைய கணவரான மகரிஷி என் வீட்டை விடுத்து வெளியே செல்வதே இல்லை. என்னிடம் கொண்ட மிகுந்த காதலால் என்னிடமே இருக்கிறார். என்னுடைய மற்ற சகோதரிகள் பக்கம் செல்வதே இல்லை. (107)</p>
<p class="Text">இக்காரணத்தால் என் சகோதரிகள் மிகுந்த துக்கமுடையவர்களாக இருப்பார்கள். இதுவே எனது பெரிய துக்கத்திற்குக் காரணம்.” இவ்வாறு தன் மகள் கூறவே மன்னன் மாந்தாதா இரண்டாவது மாளிகைக்குச் சென்று அங்கு தன் மகளைக் கண்டு மகிழ்ந்து அவளை மார்புறத்தழுவிக் கொண்டு அங்குள்ள ஓர் இருக்கையில் அமர்ந்தபின் அவளை நோக்கி முதல் மகளிடம் கேட்பது போலவே, “நீ சுகமாக இருக்கிறாயா, இல்லையா?” என்று கேட்க, அவளும் அதேபோல மாளிகை முதலிய மகிழ்ச்சிக்கான பொருட்கள் நிரம்பி இருத்தலையும், மிக்க காதலால் மகரிஷி தன்னிடமே இருப்பதையும், மற்ற சகோதரிகளிடம் செல்வதே இல்லை என்றும் முதல் மகள் கூறியது போலவே கூற, மன்னனும் ஒவ்வொரு மாளிகையாகச் சென்று காண, ஒவ்வொரு பெண்ணும் முதலாவது மகள் கூறியது போலவே பதில் கூறினார்கள். (108,109)</p>
<p class="Text">தன் மகள்கள் அனைவரும் ஒரே மாதிரியான பதில் சொல்லக் கேட்ட மன்னன் மிக்க மகிழ்ச்சியும் ஆச்சரியமும் கொண்டவனாக இதயபரவசனாக ஆகித் தனிமையில் சற்று நேரம் அமர்ந்திருந்து பின் சௌபரி மகரிஷியிடம் செல்ல, அவரால் மரியாதை செய்யப்பட்டு மிகுந்த வணக்கத்துடன் அவரிடம் கூறலானான். (110)</p>
<p class="Text">“பகவானே! இன்று தங்களுடைய யோகசித்தியின் பெருமையைக் கண்டேன். இவ்வளவு பெரிய வைபவத்துடன் நான் இதுவரை எவரையும் கண்டதுமில்லை, கேட்டதுமில்லை! இவ்வளவும் தங்களுடைய தவத்தின் வலிமைதான் என்று எண்ணுகிறேன்.” இவ்வாறு அவரை வணங்கிக் கூறிவிட்டு, அம்முனிவரது ஆசிரமத்திலேயே சில நாட்கள் தங்கி அனைத்து போகங்களையும் அனுபவித்துவிட்டுத் தன் நகரம் சென்றான். (111)</p>
<p class="Text">காலம் செல்லச் செல்ல சௌபரி முனிவருக்கு அந்த அரசகுமாரிகளிடம் நூற்றைம்பது புத்திரர்கள் பிறந்தார்கள். (112)</p>
<p class="Text">இவ்வாறு அம்முனிவருக்கு நாளுக்கு நாள் அன்பு அதிகரித்ததனால், அவருடைய இதயம் தனது என்கிற மமதை அதிகமாக வளர்ந்தது. (113)</p>
<p class="Text">‘எனது இக்குழந்தைகள் மழலைச் சொற்களைப் பேசுமா? சின்னஞ்சிறிய கால்களால் நடந்து வருமா? இவர்கள் என்று யௌவனப்பருவம் எய்துவார்கள்? அப்பொழுது நான் இவர்களை இவர்களுடைய மனைவிமார்களுடன் பார்ப்பேனா? இவர்களுக்குப் பிள்ளைகள் பிறப்பார்களா? அப்பொழுது நான் இருந்து இவர்களை இவர்களது மக்கள், பேரன்மார்கள் ஆகியோருடன் காண்பேனா?’ என்று சிந்திக்கலானார். இவ்வாறு காலம் செல்லச் செல்ல மனதினுள் ஆசைகள் வளர்ந்து கொண்டே வர, மற்ற எதிலும் சிந்தையற்றவராக இருந்தார். இவ்வாறிருக்கையில் அம்முனிவர் தனக்குத்தானே இப்படி சிந்திக்கலானார். (114)</p>
<p class="Text">‘ஆகா! எனக்கு நேர்ந்த இந்த இருள் தரும் மயக்கத்தை என்னவென்று சொல்வேன்? (115)</p>
<p class="Text">எனது இந்த விருப்பங்கள் ஓராயிரமென்ன? ஒரு லட்சம் ஆண்டுகளானாலும் பூர்த்தியாகாதே! ஒரு வேளை இந்த என் விருப்பங்களில் ஏதோ சிறிதளவு நிறைவேறினாலும் அவற்றினிடத்தில் வேறு புதிய காமனைகள் முளைத்துவிடுமே! (116)</p>
<p class="Text">எனது பிள்ளைகள் தளர்நடையிட்டு வரக் கண்டேன். பின் இளைஞரானார்கள். கல்யாணமாயிற்று. அவர்களுக்குப் பெண்டுபிள்ளைகள் பிறந்தனர். இவையனைத்தையும் நான் பார்த்தாயிற்று. இருந்தும் இப்பொழுது என் மனம் எனது பேரக்குழந்தைகளுக்குக் குழந்தைகள் பிறந்து, அதைக் காணவேண்டுமென விரும்புகிறதே? (117)</p>
<p class="Text">ஒருவேளை அவர்களது பிறப்பையும் நான் கண்டுவிட்டேன் என்றால் எனது மனதில் மறுபடியும் வேறொரு சிந்தனை எழும். அதுவும் நிறைவேறுமானால் அதன்பின் மறுபடியும் வேறொரு காமனை எழும். இவ்வாறு மனதில் விருப்பங்கள் தோன்றிக் கொண்டே இருந்தால் அதைத் தடுப்பதற்கு எவ்வாறு முடியும்? (118)</p>
<p class="Text">இப்பொழுதுதான் எனக்கு நன்றாகப் புரிகிறது. என்னவென்றால் இறப்பு வரும் வரை ஆசைகள் தோன்றுவது தடுக்க முடியாததே. எவனது மனதில் விருப்பங்களின் மேல் பற்று தோன்றுகிறதோ, அவன் இறைவனுடைய சிந்தனையில் ஈடுபட மாட்டான். (119)</p>
<p class="Text">அந்தோ பரிதாபம்! நான் நீரினுள் அமிழ்ந்து ஒன்றுபட்ட மனதுடன் இறைவனைச் சிந்தித்திருந்தேன். அதனால் அங்கு சுற்றி வரும் மீன்களின் சேர்க்கையால் என் ஒன்றுபட்ட மனம் கெட்டது. அதனுடைய சேர்க்கையால் அன்றோ நான் பெண்களை மணந்தேன். தனத்தை வாங்கினேன். அவ்வாறு வாங்கியதால்தானே இப்பொழுது எனது ஆசை பேராசையாக மாறி வளர்ந்தது. (120)</p>
<p class="Text">ஒரு பெண்ணைத் திருமணம் செய்து கொண்டு ஒரு பிள்ளைப்பேறு பெறுவதே துன்பங்களுக்குக் காரணமாக இருக்க, நானோ ஐம்பது அரசகுமாரிகளைத் திருமணம் செய்து கொண்டு, ஒன்றை ஐம்பதாகப் பெருக்கிக் கொண்டேனே! மேலும் அநேகப் புத்திரர்களையும் பெற்று இப்பொழுது அந்த ஆசையையும் பெருக்கிக் கொண்டேனே! (121)</p>
<p class="Text">இன்னும் மக்களின் மகன்களான பேரப்பிள்ளைகள், இன்னும் பேரப்பிள்ளைகளது பிள்ளைகள், இன்னும் இவர்களது திருமணம் என்று ஆசைகள் வளர்ந்து கொண்டேதான் இருக்கின்றன. இம்மாதிரியாக ‘தான்—தனது’ என்கிற ஆசை வளர வளர, அது மென்மேலும் துன்பத்திற்கேதான் காரணமாகிறது. (122)</p>
<p class="Text">நான் நதியில் இருந்து கொண்டு என்ன தவம் செய்தோனோ, அதன் பயனாகக் கிடைத்த இந்த அனைத்துச் செல்வங்களும் என் தவத்திற்கு இடையூறாக வந்தனவே! மீன்களின் சேர்க்கையால் எனது மனதில் பிள்ளைப்பேற்றினைப் பற்றிய இச்சை தோன்றியதே! அதுதான் என்னைக் கெடுத்தது. (123)</p>
<p class="Text">மற்றவரோடு சேராமல் இருப்பதே துறவிகளின் முக்திக்குக் காரணமாகும். சேரா சகவாசத்தினால்தான் அனைத்து தோஷங்களும் ஏற்படுகின்றன. யோகத்தில் பூரணத்தைப் பெற்ற துறவிகளுக்கும் சேரா சேர்க்கையினால் அதோ கதி அடைகிறான். அப்படியிருக்கச் சிறிதளவே முக்தியைப் பெற்றவனைப் பற்றிக் கூறுவதற்கு என்ன இருக்கிறது? (124)</p>
<p class="Text">மகன்கள், பேரன்கள் என்கிற வீணே இழுத்துக் கொள்ளப்பட்ட முதலையினால் பிடித்துக் கொள்ளப்பட்ட புத்தியை உடையவனானேனே! இனியாகிலும் துக்கம் அடையாமல் இருக்க தக்க முயற்சியை மேற்கொண்டு என் ஆன்மாவைக் காத்துக் கௌவேண்டும். புத்திர—பௌத்திராதிகள் என்கிற குடும்பச்சூழல்களில் இருந்து விடுதலை பெற வேண்டும். (125)</p>
<p class="Text">ஆகவே, இப்பொழுது நான் வேண்டுவார் வேண்டுவன அனைத்தையும் அளிக்க வல்லவரும், ‘இவ்வாறுதான்’ என்று சிந்திக்கவொண்ணாத சொரூபம் உள்ளவரும், அணுவிற்கு அணுவாகவும் மகத்திற்கு மகத்தாகவும் இருப்பவரும், முன்பொரு யுகத்திலே வெண்ணிறமாகவும், இப்பொழுது இந்த யுகத்திலே நீலமேகசியாமளனாகவும் விளங்கும் திவ்விய மங்கள சொரூபம் உள்ளவரும், பிரகிருதியான மாயைக்கு ஆட்படாத சுத்த சொரூபமும், மாயைக்குட்பட்ட சுத்தமற்ற சொரூபம் உடையவரும், உலகங்களுக்கெல்லாம் ‘தலைவன்’ என்று புகழப்படுகிற பிரும்மா, ருத்ரன் ஆகியவர்களுக்கும் தலைவராக எழுந்தருளியிருக்கும் ஸ்ரீவிஷ்ணு பகவானைக் குறித்துத் தவம் செய்து ஆராதிப்பேனாக! (126)</p>
<p class="Text">ஒளிர்வனவற்றிற்கெல்லாம் ஒளி தரும் பேரொளியாக விளங்குபவரும், அனைத்து ஜீவராசிகளின் சொரூபமாக விளங்குபவரும், வெளிப்படாததும் வெளிப்பட்டதுமான திருமேனி கொண்டவரும், காரியம்—காரணம் என்கிற இரண்டிற்கும் காரணமாக விளங்குபவரும், தேசம், காலம் முதலியனவற்றிற்கு அடங்காதவராக விளங்கும் அந்த ஸ்ரீவிஷ்ணு பகவானிடத்தில் எனக்கு மீண்டும் பிறவியில்லாமையின் பொருட்டு என் மனது அலைபாய்தலின்றி நிலையாக நின்றிருக்கட்டும். (127)</p>
<p class="Text">எவர் அனைத்து ஜீவராசிகளினுள்ளும் ஆன்மாவாக விளங்குகிறாரோ, நிர்மலரோ, முதலும் நடுவும் முடிவும் அற்றவரோ, எங்கும் நீக்கமற நிறைந்து விளங்குபவரோ, எந்த அனந்தனைக் காட்டிலும் வேறாகத் தோன்றுவதான பொருட்கள் ஏதுமில்லையோ, எவர் குருக்களுக்கெல்லாம் ஆதிகுருவாக விளங்குபவரோ, அந்த ஸ்ரீவிஷ்ணு பகவானைச் சரணமாகப் பற்றுகிறேன்’ (என்று சௌபரி முனிவர் சிந்திக்கலானார்). (128)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு மனதில் சிந்தித்த சௌபரி மகரிஷி வீடுவாசல், புத்திர—பௌத்திராதிகள், இருக்கைகள், மாளிகை முதலிய அனைத்துவிதமான செல்வங்களையும் துறந்து, தனது ஐம்பது மனைவிகளுடன் காட்டிற்குச் சென்றார். (129)</p>
<p class="Text">காடு சென்ற சௌபரி முனிவர் வானப்பிரஸ்தாசிரமிகள் செய்யவேண்டிய அனைத்துச் செயல்களையும் தினமும் குறைவறச் செய்து வந்து, அதனால் அனைத்துப் பாவங்களும் தீயினில் தூசாகப் பொசுக்கிவிட்டு, அதனால் மனத்தின் சஞ்சலமான பற்று பாசங்களை அறுத்தெறிந்து ஆஹவனீயம், தட்சிணாக்னி, கார்கபத்யம் என்கிற மூன்று அக்னிகளையும் தன் ஆன்மாவில் ஏற்றிக் கொண்டு துறவறத்தை மேற்கொண்டார். (130)</p>
<p class="Text">அவ்வாறே தனது அனைத்துச் செயல்களையும் இறைவனது ஆராதனமாகச் சமர்ப்பித்து அழிவற்றதும், மாறுபாடற்றதும், பிறப்பு—இறப்பு என்றவற்றிற்கு இடமல்லாததும், எல்லையற்றதும், அனைத்திற்கும் மேலானதும், புலன்களுக்கு எட்டாததுமான ‘விஷ்ணுலோகம்’ என்கிற நழுவுதலற்ற முக்தியான மோட்சத்தை அடைந்தார். (131)</p>
<p class="Text">இவ்வாறு மாந்தாதாவின் கன்னிகைகளோடு தொடர்புடைய சௌபரி சரித்திரத்தைக் கூறினேன். எவனொருவன் இந்த சௌபரி முனிவரின் சரித்திரத்தை நினைக்கிறானோ, படிக்கிறானோ, படிப்பிக்கிறானோ, கேட்கிறானோ, கேட்கும்படிச் செய்கிறானோ, நினைவில் கொள்கிறானோ, நினைவில் கொள்ளும்படிச் செய்கிறானோ, எழுதுகிறானோ, எழுதும்படிச் செய்கிறானோ, அதன்படி நடக்கிறானோ, மற்றவரை நடந்து கொள்ளும்படிச் செய்கிறானோ, உபதேசிக்கிறானோ, அவனுக்கு ஆறு பிறவி வரை தீயநடத்தையுள்ள பிள்ளைகள், பேரன்கள் ஆகிய சந்ததிகள், மறநெறி ஒழுகல், சொல்லும் மனமும் தவறான வழியில் செல்லுதல், எந்தவொரு பொருளிலும் தனது என்னும் ஆசை ஆகியன தோன்றவே தோன்றாது. (132,133)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-3">மூன்றாவது அத்தியாயம் — மாந்தாதாவின் சந்ததியும், திரிசங்கு சுவர்க்கமடைதலும், சகரனது தோற்றமும் வெற்றியும்</p>
<p class="Text">இப்பொழுது நான் மாந்தாதாவின் புத்திரர்களின் வம்சத்தைப் பற்றி வர்ணிக்கிறேன். மாந்தாதாவின் குமாரனான அம்பரீஷனுக்கு யுவநாசுவன் என்கிற திருநாமமுடைய புத்திரன் பிறந்தான். (1,2)</p>
<p class="Text">அவனுக்கு ஹாரீதன் என்பவன் பிறந்தான். அதனால் அங்கீரஸ் கோத்திரர்கள் ‘ஹாரீதர்கள்’ என்றழைக்கப்பட்டனர். (3)</p>
<p class="Text">முன்பொரு காலத்தில் ரசாதலத்தில் மௌனேயர்கள் என்றழைக்கப்பட்ட ஆறு கோடி கந்தர்வர்கள் வசித்தனர். அவர்கள் அனைத்து நாக குலத்தாருடைய முக்கியமான ரத்தினங்களையும் அரசாட்சியையும் பறித்துக் கொண்டனர். (4)</p>
<p class="Text">கந்தர்வர்களின் பராக்கிரமத்தால் அவமானிக்கப்பட்ட அந்நாக குலத்தவர் அனைவரும் திருப்பாற்கடல் சென்று அனைத்து தேவதைகளுக்கும் ஒப்பற்ற தலைவரான ஸ்ரீமந்நாராயணனது திருமுன்பு பலவிதமாகத் துதிக்க, அத்துதிகளைச் செவிமடுத்த இறைவனான ஸ்ரீமந்நாராயணன் தனது யோக நித்திரையை விடுத்து அன்றலர்ந்த திருத்தாமரை போன்ற தன் திருக்கண்களை மலர்ந்தருளி அந்நாகர்களைக் கடாட்சித்தருளவே, அந்நாகர்கள் இறைவனைப் பன்முறை வணங்கி, “இறைவா! இந்த கந்தர்வர்களால் எங்களுக்கு மிகுந்த பயம் உண்டாகியிருக்கிறதே! இது எவ்வாறு தீருமோ?” என்று கூறினர். (5)</p>
<p class="Text">இதைக் கேட்ட ஆதியும் அந்தமும் (தொடக்கமும் முடிவும்) இல்லாத இறைவன் அவர்களைக் குறித்து “நாகர்களே! யுவநாசுவாவின் புதல்வனான மாந்தாதாவின் குமாரன் புருகுத்ஸன் என்பவன். அவனிடம் நான் ஆவேசித்துத் தீயவர்களான அந்த கந்தர்வர்களை அடியோடு அழித்திடுவேன்” என்று கூறினார். (6)</p>
<p class="Text">இவ்வாறு இறைவன் கூறக் கேட்ட நாகர்கள் திருப்பாற்கடலில் பள்ளி கொண்டிருக்கும் பகவானைப் பன்முறை வணங்கித் தங்களது நாகர் உலகம் திரும்பினர். அதன்பின் புருகுத்ஸனை அழைத்துவர, தங்கள் தங்கையும் புருகுத்ஸனின் மனைவியுமான நர்மதையை அனுப்பினார்கள். அதன்பின் அந்த நர்மதையும் புருகுத்ஸனோடு சேர்ந்து அவனை ரசாதல உலகிற்கு அழைத்துச் சென்றாள். (7,8)</p>
<p class="Text">ரசாதலமடைந்த புருகுத்ஸன் பகவானுடைய தேஜஸினால் தனது உடல் வலிமை பெருகியது கண்டு கந்தர்வர்கள் அனைவரையும் கொன்றொழித்துத் தன் நகரம் திரும்பினான். (9,10)</p>
<p class="Text">அதனால் மகிழ்ந்த நாகராஜாக்கள் எல்லோருமாகக் கூடி “நர்மதே! எவன் உன்னை நினைத்து உன் பெயரைச் சொல்கிறானோ, அவனுக்குப் பாம்புகளிடம் விஷ பயம் இருக்காது” என்று அவளுக்கு வரமளித்தனர். (11)</p>
<p class="Text">இது விஷயத்தில் ஒரு சுலோகமும் உண்டு—— “நர்மதைக்குக் காலை வணக்கம். இரவிலும் நர்மதைக்கு வணக்கம். ஹே நர்மதே! உனக்குத் திரும்பத் திரும்ப வணக்கம். விஷமுடைய பாம்புகளிடமிருந்து நீ என்னைக் காத்தருள வேண்டும்.” (12,13)</p>
<p class="Text">இச்சுலோகத்தைச் சொல்லிக் கொண்டு பகலிலோ, இரவிலோ, எப்பொழுதோ இருள்சூழ்ந்த காட்டு பிரதேசங்களில் சென்றாலும் அவனைப் பாம்புகள் தீண்டுவதில்லை. இந்த நர்மதாதேவியை நினைத்துக் கொண்டு போஜனம் செய்தால் அப்போஜனத்தில் இருக்கும் விஷமும் அவனுக்கு எந்தவிதத் தீங்கையும் உண்டாக்காது. (14)</p>
<p class="Text">நர்மதைக்கு இவ்வாறு வரமளித்த நாகர்கள், புருகுத்ஸனான மன்னனுக்கும் “உன் வம்சம் என்றென்றும் இடையீடின்றி வம்ச விருத்தியுடன் விளங்கட்டும்” என்றும் வரமளித்தனர். புருகுத்ஸன் நர்மதையிடம் ‘த்ரஸதஸ்யு’ என்கிற பெயருடைய ஒரு மகனைப் பெற்றான். த்ரஸதஸ்யுவிடம் அனரண்யன் பிறந்தான். திக்விஜய சமயத்தில் ராவணன் இவனைக் கொன்றான். (15—17)</p>
<p class="Text">அனரண்யனுக்கு பிருஷத்சுவன் பிறந்தான். பிருஷத்சுவனுக்கு ஹர்யசுவன். ஹர்யசுவனுக்கு ஹஸ்தன். ஹஸ்தனுக்கு சுமனஸ். சுமனஸுக்கு த்ரிதன்வா. த்ரிதன்வாவுக்கு த்ரய்யாருணி. த்ரய்யாருணிக்கு ஸத்யவ்ரதன் என்கிற மகன் பிறந்தான். இவனே பிற்காலத்தில் ‘திரிசங்கு’ என்றழைக்கப்பட்டான். (18—21)</p>
<p class="Text">இந்த திரிசங்கு தன் பிதாவின் சாபத்தினால் சண்டாளனாக ஆனான். ஒரு முறை பன்னிரண்டு வருட காலம் மழையே பெய்யவில்லை. அதனால் பெரும் பஞ்சம் ஏற்பட்டது. அது சமயம் விசுவாமித்திரருடைய மனைவி—மக்களைக் காப்பாற்ற வேண்டி தினமும் விலங்கினங்களது மாமிசங்களைக் கொண்டு வந்து சண்டாளனிடம் வாங்குகிற குற்றம் அவர்களுக்கேற்படாதபடி அம்மாமிசங்களைக் கங்கைக் கரையிலிருந்த ஓர் ஆலமரத்தில் கட்டிக் கொண்டு வந்தான். (22,23)</p>
<p class="Text">இதனால் மிகவும் மகிழ்ச்சியடைந்த விசுவாமித்திரர் அந்த திரிசங்குவை இந்த மானிட உடலோடு சுவர்க்கத்திற்கு அனுப்பினார். இந்த திரிசங்குவின் புதல்வன் ஹரிச்சந்திரன். அவனது மகன் ரோஹிதாசுவன். ரோஹிதாசுவனின் மகன் ஹரிதன். ஹரிதனுடைய மகன் சஞ்சு. சஞ்சுவின் மகன்கள் விஜயனும் வசுதேவனும். விஜயனுக்கு ருருகன், ருருகனுக்கு விருகன் பிறந்தான். (24,25)</p>
<p class="Text">விருகனுக்கு பாஹு என்ற மகன் பிறந்தான். இவன் ஹைஹயர்கள், தாலஜங்கர்கள் ஆகியவர்களிடம் தோற்றுப் போய் கர்ப்பிணியான தனது மனைவியுடன் காட்டிற்குச் சென்றான். அவ்விடத்தில் அவளுடைய சக்களத்தி அவளுடைய கர்ப்பத்தை அழிக்க நினைத்து, அவளுக்குச் சோற்றில் விஷத்தைக் கலந்து ஆகாரம் செய்யச் செய்தாள். (26,27)</p>
<p class="Text">அந்த விஷத்தின் வீரியத்தினால் அவளது கருவானது அவளுடைய கர்ப்பப் பையிலேயே ஏழு ஆண்டளவு கிடந்தது. (28)</p>
<p class="Text">பாஹு முதுமை காரணமாக ஔர்வ முனிவருடைய ஆசிரமத்து அருகில் இறந்தான். (29)</p>
<p class="Text">அப்போது கர்ப்பவதியான அவனது மனைவி சிதையை அடுக்கி, அதன் மேல் தன் கணவனது பிரேதத்தை ஏற்றிவைத்து, தானும் தன் கணவருடனே உடன்கட்டை ஏற நினைத்தாள். (30)</p>
<p class="Text">அப்பொழுது முக்காலமும் உணர்ந்த பகவான் ஔர்வ முனிவர் தனது ஆசிரமத்திலிருந்து வெளியே வந்து அப்பெண்ணைப் பார்த்து இவ்வாறு கூறினார்—— (31)</p>
<p class="Text">“பெண்ணே! இந்த வீணான பிடிவாதம் எதற்கு? இதை விடு. உனது கருவில் பிறக்கப் போகிறவன் யார் தெரியுமா? அகில பூமண்டலத்தையும் ஆளக் கூடியவன். மிகுந்த பல பராக்கிரமம் கொண்டவன்; அநேக வேள்விகளைச் செய்யக் கூடியவன்; சத்ருக்களை வேரோடு களைபவன்; உலகம் முழுவதற்கும் சக்கரவர்த்தி. நீ இவ்வாறான பெருந்தீங்கைச் செய்யாதே.” இவ்வாறு அம்முனிவர் கூறவே, அவள் உடன்கட்டை ஏறவேண்டுமென்கிற பிடிவாதத்தைக் கைவிடுத்தாள். (32,33)</p>
<p class="Text">அப்பொழுது ஔர்வ முனிவர் அந்த ராணியைத் தன் ஆசிரமத்திற்கு அழைத்துச் சென்றார். இவ்வாறு தனது ஆசிரமத்திற்கு அழைத்து வந்து அவளைக் காப்பாற்றி வர, சிறிது நாளில் மிகுந்த ஒளி படைத்த ஒரு பாலகன் அவள் திருவயிற்றினின்றும் உதித்தான். ஆனால், அவன் விஷத்தோடுகூடவே பிறந்தான். (34,35)</p>
<p class="Text">பகவானான ஔர்வ முனிவர் அக்குழந்தைக்கு ஜாதகர்மம் முதலிய சடங்குகளை முறைப்படிச் செய்து ‘ஸகரன்’ (விஷத்தோடு பிறந்தவன்) என்று பெயரிட்டார். அக்குழந்தைக்கு உபநயனம் செய்வித்து வேதங்கள், சாஸ்திரங்கள் ஆகிய அனைத்தையும் ஓதுவித்து பிருது மகரிஷியினால் உபதேசிக்கப்பட்ட மேன்மையான ஆக்னேயாஸ்திரத்தையும் உபதேசித்தார். (36)</p>
<p class="Text">இவ்வாறு அனைத்துக் கலைகளையும் நன்கு ஓதியுணர்ந்து நல்ல பருவமடைந்த அப்பாலகன் தன் தாயை நோக்கி, “அம்மா! என் தந்தை எங்கே? நாம் அரசர்களாயிற்றே. அப்படியிருக்க, இக்காட்டிற்கு வந்த காரணம் என்ன?” என்று கேட்கவே, அவன் தாயும் நடந்தது அத்தனையும் விரிவாகக் கூறினாள். (37—39)</p>
<p class="Text">அப்பொழுது அந்த பாலகன் “தன் தந்தையின் அரசாட்சியைப் பிடுங்கிக் கொண்டார்கள்” என்பதைக் கேள்வியுற்றுப் பொறுக்காதவனாக, “ஹைஹயர்கள், தாலஜங்கர்கள் ஆகிய க்ஷத்திரியர்களைக் கொன்றொழிப்பேன்” என்று சபதம் செய்து, அதேபோல அநேகமாக ஹைஹயர்கள், தாலஜங்கர்கள் ஆகிய க்ஷத்திரியர்களை அழித்தொழித்தான். (40,41)</p>
<p class="Text">மேலும் அப்பகைவர்களோடு சேர்ந்த சகர்கள், யவனர்கள், காம்போஜர்கள், பாரதர்கள், பல்லவர்கள் ஆகியவர்களையும் அழிக்க முற்பட, அவர்கள் அனைவரும் இவனது வீரத்திற்கு எதிர்நிற்க முடியாமல் அவனது குலகுருவான வசிஷ்ட முனிவரைச் சரணடைந்தார்கள். (42)</p>
<p class="Text">வசிஷ்ட முனிவரும் இவர்களை ஜீவன் மிருதர்களாக (உயிருடனிருக்கும் பிணங்களாக) எண்ணிச் சகரனிடம் வந்து கூறலானார்—— (43)</p>
<p class="Text">“குழந்தாய்! இவர்களனைவரும் பிழைத்திருக்கும் பிணங்களுக்கு ஒப்பாவார்கள். இவர்களைக் கொல்வதால் என்ன பயன்? நான்தான் உன் சபதத்தை நிறைவேற்ற எண்ணி, இவர்களைத் தங்கள் தர்மங்களினின்றும் வழுவும்படியாகவும், அந்தணர்களுடைய இணக்கம் வராதபடியும் செய்தேன். ஆகவே, அவர்களை விட்டுவிடு.” (44,45)</p>
<p class="Text">சகர மன்னனும் குருவான வசிஷ்டர் கூறியதை அனுமதித்து, “சரி, தங்கள் கட்டளைப்படியே நடக்கட்டும்” என்று கூறி, அவர்களது வேடத்தை மாற்றினான். (46)</p>
<p class="Text">அவன் யவனர்களின் தலையை மொட்டையடித்தான். சகர்களை பாதி மொட்டையர்களாகவும், பாரதர்களைத் தலைமுடி தொங்குபவர்களாகவும், பல்லவர்களை மீசை—தாடி கொண்டவர்களாகவும், இவர்களைப் போலவே மற்ற க்ஷத்திரியர்களையும் வேடங்களை மாற்றி வேதமோதுதல் மற்றும் வேள்விகள் செய்தல் ஆகியனவற்றினின்றும் ஒதுக்கி வைத்தான். (47)</p>
<p class="Text">தங்களது தர்ம அனுஷ்டானங்களை இவர்கள் கைவிட்டதால் அந்தணர்கள் இவர்களை ஒதுக்கி வைத்தனர். ஆகவே, இவர்கள் மிலேச்சரானார்கள். (48)</p>
<p class="Text">அதன்பின் அந்த சகர மகாராஜன் தனது தலைநகருக்குச் சென்று எங்கும் எப்போதும் தன் கட்டளைக்குத் தடங்கல் நேராதபடி ஏழு தீவுகளடங்கிய இவ்வகில பூமியையும் அறநெறி தவறாது ஆண்டு வரலானான். (49)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-4">நான்காவது அத்தியாயம் — சகர மகாராஜன், ஸௌதாசன், கட்வாங்கன் மற்றும் பகவான் ஸ்ரீராமனது சரித்திரம்</p>
<p class="Text"><span class="char-style-override-7">பராசரர் கூறுகிறார்——</span> மன்னனான சகரனுக்கு காசியப முனிவருடைய மகளான சுமதி என்பவளும், விதர்ப்ப மன்னனது குமாரியான கேசினி என்பவளும் மனைவியராக இருந்தனர். அவ்விரண்டு பெண்களும் பிள்ளைப்பேறு வேண்டி ஔர்வ மகரிஷியை சமாதி நிலையிலிருந்து ஆராதிக்க, மகிழ்ந்த அவர் ஒரு வரம் அருளினார். (1,2)</p>
<p class="Text">“பெண்களே! ஒருத்தி வம்சம் விளங்கும்படியான ஒரு பிள்ளையையும், மற்றொருத்தி அறுபதினாயிரம் பிள்ளைகளையும் பெற்றெடுப்பாள். இந்த இரண்டு வரங்களில் யார் எதைத் தேர்ந்தெடுப்பீர்களோ, அது அவர்களது விருப்பம்.” ஔர்வர் இவ்வாறு கூறவே, கேசினி என்பவள் வம்சவிருத்திக்கான ஒரு பிள்ளையை வேண்டினாள். சுமதி என்பவள் அறுபதினாயிரம் புத்திரர்களை விரும்பினாள். (3,4)</p>
<p class="Text">மகரிஷியும் “அவ்வாறே ஆகட்டும்” என்று கூறவே கொஞ்ச நாட்களுக்குள்ளேயே கேசினி என்பவள் வம்சத்தை விளங்க வைக்கும் அஸமஞ்ஜன் என்கிற ஒரு பிள்ளையைப் பெற்றாள். காசியபருடைய குமாரியான சுமதி அறுபதினாயிரம் பிள்ளைகளைப் பெற்றாள். (5,6)</p>
<p class="Text">அரசகுமாரனான அஸமஞ்ஜனுக்கு அம்சுமான் என்கிற ஒரு பிள்ளை பிறந்தான். இந்த அஸமஞ்ஜன் சிறுவயது முதற்கொண்டே தீயநடத்தை கொண்டவனாக இருந்தான். (7,8)</p>
<p class="Text">தந்தையோ குழந்தைப் பருவம் நீங்கியபின் இவன் தீங்கிழைப்பதை விடுத்து நல்லதொரு பிள்ளையாக மாறுவான் என்று நினைத்தார். ஆனால், குழந்தைப்பருவம் நீங்கிய பின்பும் அவனது தீச்செயல்கள் மாறாதது கண்ட அவனது தந்தை சகர மகாராஜன் அவனை நாட்டை விட்டுத் துரத்திவிட்டான். (9,10)</p>
<p class="Text">அவனது அறுபதினாயிரம் பிள்ளைகளும்கூட அஸமஞ்ஜனைப் போன்றே தீயசெயல்களைச் செய்யத் தலைப்பட்டார்கள். (11)</p>
<p class="Text">அப்பொழுது அஸமஞ்ஜனைப் போன்றே தீயசெயல்களில் ஈடுபட்ட அந்த சகர புத்திரர்களான அறுபதினாயிரம் பேர்களினால் உலகில் யாகம் முதலிய நற்செயல்கள், சத்தியம், சௌசம் என்னும் தூய்மை ஆகியன அழிந்து போவதைக் கண்ட தேவர்கள் அனைத்துக் கலைகளுக்கும் இருப்பிடமானவரும், எந்தவொரு தோஷமும் இல்லாதவருமான பகவானான புருஷோத்தமருடைய அம்சமாக விளங்கும் ஸ்ரீகபில வாசுதேவ மூர்த்தியிடம் சென்று வணங்கிச் செய்தியைக் கூறலானார்கள். (12)</p>
<p class="Text">“இறைவனே! சகர மன்னனுடைய அறுபதினாயிரம் புத்திரர்களும் அஸமஞ்ஜனைப் போலவே தீயசெயல்கள் புரிபவர்களாக இருக்கிறார்களே! (13)</p>
<p class="Text">இவர்களனைவரும் மறநெறியில் புகுந்தவர்களாக இருப்பதால் இவ்வுலகம் எந்தவொரு தீங்கை எதிர்கொள்ளப் போகிறதோ தெரியவில்லையே! (14)</p>
<p class="Text">பிரபுவே! இவ்வுலகிலுள்ள மக்களின் துன்பங்களைத் துடைப்பதற்கென்றேயன்றோ தாங்கள் இந்நிலவுலகில் அவதரித்துள்ளீர்கள். (ஆகவே, இந்தப் பெருந்தீங்கு நிலையிலிருந்து இவ்வுலகைத் தாங்கள்தான் காப்பாற்ற வேண்டும்.)” இவ்வாறு அவர்கள் வேண்டவே, கபிலவாசுதேவ பகவானும், “அவர்களனைவரும் இன்னும் சில நாட்களிலேயே அழிந்து போவார்கள்” என்று பதில் அருளிச் செய்தார். (15)</p>
<p class="Text">இது இவ்வாறிருக்க சகர மகாராஜன் ‘அசுவமேதம்’ என்கிற ஒரு பெருவேள்வியைச் செய்யவாரம்பித்தான். அதற்காக தன் அறுபதினாயிரம் குமாரர்களையும் காவலாக வைத்து ஒரு குதிரையைப் பூமி முழுக்கச் சுற்றி வருமாறு அனுப்ப, அக்குதிரையை யாரோ ஒருவன் திருடிச் சென்று பாதாள உலகில் விட்டுவிட்டான். (16,17)</p>
<p class="Text">இதைக் கண்ட சகர குமாரர்கள் அக்குதிரையின் குளம்படியைப் பின்பற்றிக் கொண்டு ஒவ்வொருவரும் ஒவ்வொரு யோஜனை தூரம் பூமியைத் தோண்டினார்கள். (18)</p>
<p class="Text">இவ்வாறு பூமியைத் தோண்டிப் பாதாள உலகையடைந்த அவர்கள், அங்கு தங்களது குதிரை திரிந்து கொண்டிருப்பதைக் கண்டனர். அக்குதிரையின் அருகிலேயே மேகங்கள் ஒழிந்த சரத்கால சூரியனைப் போல தன் தேஜஸ்ஸினால் எண்டிசைகளிலும் ஒளிபரப்பிக் கொண்டிருக்கும் கபில வாசுதேவ மூர்த்தியைக் கண்டார்கள். (வேள்விக்குதிரையைத் திருடியவர் இவர்தான் என்று தவறாகப் புரிந்து கொண்டார்கள்.) (19,20)</p>
<p class="Text">அப்பொழுது அத்தீயவர்கள் தங்களது அஸ்திரங்களையும் சஸ்திரங்களையும் எடுத்துக் கொண்டு, “இதோ இவன்தான் நம்முடைய குதிரையைத் திருடிக் கொண்டவன். நமது வேள்வியைத் தடுத்து நமக்கு பெரும் அபகாரம் செய்தவன். இவனைக் கொல்லுங்கள், கொல்லுங்கள்” என்று கத்திக் கொண்டு அவரை நோக்கிப் பாய்ந்தார்கள். அப்பொழுது பகவானான கபில வாசுதேவ மூர்த்தியின் கண்கள் சிவந்து உக்கிரமாக அவர்களைப் பார்க்கவே, அவர்கள் அனைவரும் அவர்களது உடலிலிருந்து தோன்றிய தீயினால் கருகிச் சாம்பலாயினர். (21,22)</p>
<p class="Text">குதிரையைப் பின்தொடர்ந்து சென்ற தன் அறுபதினாயிரம் புத்திரர்களும் மகரிஷி கபிலருடைய தேஜஸினால் சாம்பலானார்கள் என்பதை அறிந்த சகர மகாராஜன், அசமஞ்ஜனுடைய மகனான அம்சுமானைக் குதிரையைத் தேடிக் கண்டுபிடித்து அழைத்து வருமாறு நியமித்தார். (23)</p>
<p class="Text">அவனும் சகர குமாரர்கள் தோண்டிய வழியே சென்று கபில பகவானைக் கண்டு பக்தியோடு வணங்கி அவரைத் துதிக்கலானான். (24)</p>
<p class="Text">அப்பொழுது பகவானான கபிலவாசுதேவர் அம்சுமானைப் பார்த்து “குழந்தாய்! நீ இக்குதிரையை அழைத்துச் சென்று, உன் பாட்டனாரிடம் தந்து அவரது வேள்வியை நிறைவேற்றி வை. நீ விரும்பிய வரத்தைக் கேள். உனது பேரன் கங்கையைச் சுவர்க்க உலகிலிருந்து பூவுலகுக்குக் கொண்டு வருவான்” என்று கூறியருளினார். (25,26)</p>
<p class="Text">இதைக் கேட்ட அம்சுமான் (திரும்பவும் அம்முனிவரை வணங்கி,) “சுவாமி! அந்தணர்கள் சாபத்தினால் அழிந்து இறந்து சுவர்க்கம் புக முடியாமல் தவிக்கும் எனது முன்னோர்கள் சுவர்க்கம் அடையும்படியான ஒரு வரத்தையும் அளிக்க வேண்டும்” என வேண்டினான். (27)</p>
<p class="Text">இதைக் கேட்ட பகவானான கபிலதேவர் “நான்தான் முதலிலேயே கூறினேனே. உனது பேரன் கங்கையைச் சுவர்க்கத்திலிருந்து இம்மண்ணுலகிற்குக் கொண்டு வருவான். (28)</p>
<p class="Text">அந்த மகாநதியின் தீர்த்தத்தினால் இறந்தவர்களுடைய எலும்புகளும் சாம்பலும் நனைக்கப் படுமானால், அவர்கள் உடனே சுவர்க்க உலகம் செல்வார்கள். பகவான் ஸ்ரீமகாவிஷ்ணுவின் திருவடிக்கட்டைவிரலிலிருந்து தோன்றிய கங்கையின் பெருமை இது மட்டுமல்ல. (29,30)</p>
<p class="Text">பக்தி சிரத்தையோடு ஏதோவொரு காமனையோடு நீராடினாலும் அது பாவத்தைப் போக்கும் என்பது மட்டுமல்ல. தன்னிடம் விருப்பமின்றி இறந்தவனுடைய உடலைச் சார்ந்த எலும்பு, தோல், நரம்பு, மயிர், சாம்பல் ஆகியவற்றுள் ஏதாவதொன்று அல்லது இந்த உடலின் ஏதாவதொரு பகுதியாவது அந்த தீர்த்தத்தில் படுமாயின், அந்த உடலைப் பெற்றவன் உடனே சுவர்க்க உலகை அடைவான்.” பகவானான கபிலர் இவ்வாறு கூறவே அம்சுமான் அவரை வணங்கி விடைபெற்றுக் குதிரையை அழைத்துக் கொண்டு தனது பாட்டனாருடைய வேள்விச்சாலைக்குள் புகுந்தான். (31)</p>
<p class="Text">குதிரை கிடைத்ததும் மன்னனான சகரனும் தனது வேள்வியைப் பூர்த்தி செய்தான். தன் புத்திரர்களால் தோண்டப்பட்ட பள்ளத்தில் பாய்ந்த கடலைத் தன் புத்திரனாகவே பாவித்தான். சகர புத்திரர்கள் தோண்டியதால் ‘சாகரம்’ என்று பெயர் பெற்றது. (32,33)</p>
<p class="Text">அந்த அம்சுமானுக்குத் திலீபன் என்பவன் பிள்ளையாகப் பிறந்தான். அந்த திலீபனுக்கு பகீரதன் என்பவன் திருக்குமாரன். அவனே சுவர்க்கத்தில் பாய்ந்திருந்த கங்கையைப் பூவுலகிற்குக் கொண்டு வந்து, அவளுக்கு ‘பாகீரதீ’ என்கிற பெயரையும் உண்டாக்கினான். (34,35)</p>
<p class="Text">பகீரதனுக்கு சுஹோத்ரன் மகன். சுஹோத்ரனின் மகன் சுருதி; சுருதியின் தனயன் நாபாகன்; நாபாகனது குமாரன் அம்பரீஷன்; இவனது மகன் சிந்துத்வீபன்; சிந்துத்வீபனது மகன் அயுதாயு; அயுதாயுவின் குமாரன் ருதுபர்ணன். இவன் நளமகாராஜனது தோழன். ‘அக்ஷஹ்ருதயம்’ என்கிற சூதாட்டத்தின் எல்லையை அறிந்தவன். (36,37)</p>
<p class="Text">ருதுபர்ணனுடைய குமாரன் சர்வகாமன்; இவனது மகன் சுதாசன்; சுதாசனுடைய மகன் மித்ரசஹன் என்கிற சௌதாசன். (38—40)</p>
<p class="Text">ஒரு நாள் வேட்டையாட நினைத்து சௌதாசன் காட்டில் இங்குமங்கும் திரிந்து இரண்டு புலிகளைக் கண்டான். இவ்விரண்டு புலிகளும்தான் இந்தக் காடு முழுவதும் விலங்குகளே இல்லாமல் செய்துவிட்டது என்றெண்ணி, அதிலொன்றைப் பாணத்தால் அடித்துக் கொன்றான். (41,42)</p>
<p class="Text">இறக்கும் தருவாயில் அப்புலி பெரும் பயங்கரமான முகத்துடன் கூடின அரக்கனாயிற்று. (43)</p>
<p class="Text">மற்றொரு புலியோ, “நான் இதற்கான பகையைத் தீர்த்துக் கொள்வேன்” என்று சொல்லி மறைந்து போயிற்று. பின்பு சிலகாலம் கழித்து அந்த சௌதாசன் ஒரு வேள்வி செய்தான். (44,45)</p>
<p class="Text">வேள்வி நிறைவடைவதற்குச் சற்று முன் வசிஷ்டரான குலகுரு சற்று வெளியே சென்றிருந்த சமயம் அந்த அரக்கன் வசிஷ்டரைப் போல வேடமணிந்து “வேள்வி நிறைவுற்றவுடன் எனக்கு நரமாமிசத்தோடு உணவு படைக்க வேண்டும். ஆகவே, எனக்கு நரமாமிசம் கூடிய ஆகாரத்தைத் தயார் செய்து வை. நான் இதோ வந்து விடுகிறேன்” என்று கூறி வெளியே சென்றுவிட்டான். அதன்பின் அவ்வரக்கன் சமையல்காரன் வேடமணிந்து அரசனது கட்டளைப்படி மனித மாமிசத்தைச் சமைத்து அரசனிடம் கொண்டு வந்து அளித்தான். (46,47)</p>
<p class="Text">அரசனும் அவ்வுண்டியைப் பொற்கிண்ணத்தில் வைத்துக் கொண்டு குலகுருவான வசிஷ்டரது வரவை எதிர்பார்த்திருந்தான். அவர் வந்ததும் அவரிடம் அந்த நரமாமிசம் கலந்த அன்னத்தை அளித்தான். (48,49)</p>
<p class="Text">இதைக் கண்டதும் வசிஷ்டர் ‘அந்தோ! இதென்ன? இவ்வரசனுடைய தீய எண்ணத்தைக் கண்டாயா? நான் மாமிசம் சாப்பிட மாட்டேன் என்றறிந்தும் இவன் நான் சாப்பிடுவதற்கென்று இந்த மாமிசத்தைத் தந்தானே. இது என்ன மாமிசமோ?’ என்றறிய அவர் உடனே தியானத்தில் ஆழ்ந்தார். (50)</p>
<p class="Text">தியானத்தில் இருந்தவர் ‘இது நரமாமிசம்’ என்று உணர்ந்தார். அதனால் சினம் கொண்ட முனிவர் மனம் கலங்கி அரசனைக் குறித்துச் சாபத்தைத் தந்தார். (51,52)</p>
<p class="Text">“தவசிகள் புசிக்கத்தகாதது இது என்று நன்கறிந்தும் நீ எனக்கு இந்த நரமாமிசம் கலந்த உண்டியை அளித்தாய். ஆகவே, நீயே இதில் மிகுந்த விருப்பமுள்ளவனாக ஆவாயாக (அதாவது நரமாமிசம் உண்ணும் அரக்கனாகக் கடவாய்)” என்று சபித்தார். (53)</p>
<p class="Text">அதன்பின் “பகவானே! தாங்களல்லவோ இவ்வாறு கட்டளையிட்டுச் சென்றீர்கள்” என்று அரசன் கூற, அதைக் கேட்ட வசிஷ்டர் “நான் இவ்வாறு கூறினேனா?” என்று கேட்டுவிட்டுக் கண்மூடி சமாதியில் ஆழ்ந்தார். (54)</p>
<p class="Text">சமாதி நிலையில் உண்மையை உணர்ந்த வசிஷ்டர் அரசனிடம் இரக்கம் கொண்டு “நீ அதிக நாட்கள் நரமாமிசம் உண்ணும் அரக்கனாக இருக்க வேண்டாம். பன்னிரண்டு வருடகாலம் மட்டும் நீ அவ்வாறு இருப்பாயாக” என்று கூறினார். (55)</p>
<p class="Text">வசிஷ்டர் இவ்வாறு கூறவே, மன்னனான சௌதாசனும் தனது கைகளில் நீரை எடுத்துக் கொண்டு முனிவரைச் சபிக்க யத்தனித்தான். ஆனால், இதனைக் கண்ட அவனது மனைவியான மதயந்தி “நாதா! இவர் நமது குலகுரு. குலதேவதைக்குச் சமானமானவர். அவ்வாறான ஆசார்யரைச் சபித்தல் சரியன்று” என்று கூறித் தடுக்கவே, மன்னனும் அமைதியடைந்து, ‘தான் சபிப்பதற்காகக் கையிலெடுத்த நீரைத் தரையில் விட்டால் பயிர்பச்சைகள் அழிந்து போகுமே’ என்றும், ‘ஆகாயத்தில் விட்டால் மழை பெய்யாது வானம் பொய்க்குமே’ என்றும் நினைத்து, அவ்விரண்டு இடங்களிலும் விடாமல் தன் பாதங்களின் மீது விட்டுக் கொண்டான். (56)</p>
<p class="Text">சினத்தீயினால் கொதிக்கும் அந்த நீர் பட்டதனால் அவன் பாதங்கள் இரண்டும் ஒளியற்றுக் கருமை கலந்த வெண்மையாயிற்று. அதனால் அவனுக்கு ‘கல்மாஷபாதன்’ என்கிற பெயர் உண்டாயிற்று. (57)</p>
<p class="Text">வசிஷ்டர் இட்ட சாபத்தின் வலிமையால் ஆறாவது காலத்தில் அதாவது மூன்றாவது நாள் முடிவில் அந்த சௌதாச மன்னன் அரக்கனது இயல்பை அடைந்து காட்டில் திரிந்தவண்ணம் மனிதர்களைத் தின்று வந்தான். (58)</p>
<p class="Text">இவ்வாறு இருக்கையில் ஒரு நாள் ருது காலத்தில் தன் மனைவியோடு புணர்ந்து கொண்டிருந்த ஒரு முனிவரைக் கண்டான். (59)</p>
<p class="Text">அவர்கள் மிகவும் பயங்கரமான அந்த மன்னனுடைய அரக்க உருவத்தைக் கண்டு பயத்தால் நடுங்கி ஓட, அப்பொழுது அத்தம்பதிகளில் அந்த அந்தணனைப் பிடித்துக் கொண்டான். (60)</p>
<p class="Text">அப்பொழுது அவ்வந்தணனின் மனைவி அவனிடம் பலவிதமாக வேண்டி “மன்னனே! தயவு செய்யுங்கள். தாங்கள் அரக்கன் அல்லவே. இக்ஷ்வாகு குலத்தின் விளக்கென வந்த மித்ரசஹன் என்னும் அரசனல்லவோ தாங்கள். (61,62)</p>
<p class="Text">தாங்களோ அனைத்துமறிந்தவர்; மனைவியிடம் புணர்தலின் இன்பத்தை அறிந்தவர்கள் தாங்கள். நான் இன்னும் முழுமையான இன்பத்தை முற்றிலுமாக நுகரவில்லை. அப்படியிருக்க எனது கணவரைத் தாங்கள் கொல்வது தங்களுக்கு நியாயமில்லை” என்று பலபடியாகக் கூறிப் பலவாறு அழுது புலம்பி வேண்டியும், அவ்வரசன் அவ்வந்தணனை ‘புலியானது தனக்கு இஷ்டமான விலங்கை அடித்துக் கொன்று சாப்பிடுவதுபோல’ச் சாப்பிட்டுவிட்டான். (63)</p>
<p class="Text">இதைக் கண்ட அவ்வந்தண மாது சினத்தினால் பொங்கி எழுந்து அரசனைச் சபித்தாள். (64)</p>
<p class="Text">“அடே! நான் புணர்தலில் இன்னும் மனநிறைவு பெறவில்லை என்று கூறியும், நீ என் கணவரைத் தின்றாய். ஆதலின் நீ உன் மனைவியோடு புணர்தலில் ஈடுபடும்போது நீயும் இறந்துபடுவாய்.” (65)</p>
<p class="Text">இவ்வாறு சாபமளித்துவிட்டு அவள் அக்னிப்பிரவேசம் செய்தாள். அதன்பின் பன்னிரண்டு ஆண்டுகள் கழிந்து சாபத்திலிருந்து விடுதலை அடைந்த அம்மன்னவன் ஒரு நாள் தன் மனைவியைப் புணர நினைக்க, அப்பொழுது அவன் மனைவியான மதயந்தி அவ்வந்தண மாது கொடுத்த சாபத்தை நினைவுபடுத்தினாள். (66,67)</p>
<p class="Text">அதன்பிறகு அந்த சௌதாச மன்னன் பெண்வழிச் சுகத்தையே தியாகம் செய்துவிட்டான். தனக்கு புத்திரப்பேறு இல்லாததைக் கண்டு வருந்திய மன்னன் தன் குலகுருவான வசிஷ்டரை வேண்ட, அம்முனிவரும் அவனது மனைவியாகிய மதயந்தியிடம் புத்திரன் உண்டாகும்படி அருளினார். (68,69)</p>
<p class="Text">ஏழு வருடங்கள் கழிந்ததும் அக்கர்ப்பம் வெளிப்படாமல் இருந்ததால் மதயந்திதேவி ஒரு கல்லினால் தன் வயிற்றில் அடித்துக் கொண்டாள். (70)</p>
<p class="Text">அப்பொழுது அவளது கர்ப்பத்திலிருந்து ஒரு மகன் பிறந்தான். அவனது பெயர் ‘அஶ்மகன்’ என்பது. அஶ்மகனுக்கு மூலகன் என்கிற மகன் பிறந்தான். (71—73)</p>
<p class="Text">பரசுராமரால் இம்மண்ணுலகம் க்ஷத்திரியர்களே இல்லாமற்செய்யத் துணிந்து அவர்களை அழித்து வரும்போது, ஆடை அணியாத பெண்கள் அந்த மூலகனைச் சுற்றி நின்று கொண்டு அவனைக் காத்தார்கள். ஆகையால், அவனை ‘நாரீகவசன்’ (பெண்களைக் கவசமாக உடையவன்) என்றழைப்பார்கள். (74)</p>
<p class="Text">மூலகனது மகன் தசரதன். தசரதனது மகன் இலிபிலன். இலிபிலனது மகன் விசுவஸஹன். விசுவஸஹனது புதல்வன் கட்வாங்கன். இவன் தேவதைகளின் வேண்டுகோளின்படி அசுரர்களைக் கொன்றவன். (75,76)</p>
<p class="Text">இவ்வாறு சுவர்க்க உலகில் தேவர்களுக்கு விருப்பமான காரியத்தைச் செய்ததற்காக, அவர்கள் கட்வாங்கனை “வேண்டிய வரம் கேள்” எனச் சொல்ல, அவனும் “நான் வரம் வாங்கிக் கொள்ள வேண்டுமாக இருந்தால், அப்பொழுது எனது ஆயுள் இன்னும் எவ்வளவு பாக்கியுள்ளது? என்பதைக் கூறுங்கள்” என்று கேட்டான். (77,78)</p>
<p class="Text">இதைக் கேட்ட தேவர்கள் “உனக்கு இன்னும் ஒரு முகூர்த்த காலமே ஆயுள் பாக்கி இருக்கிறது” என்று கூறக் கேட்ட கட்வாங்கன், அவர்கள் தந்த மிகவும் வேகமாகச் செல்லக்கூடிய விமானத்திலேறி வெகுவிரைவில் மானிட உலகம் வந்தடைந்தான். பின்பு கூறலானான். (79)</p>
<p class="Text">“அந்தணர்களைக் காட்டிலும் எனது உயிரான ஆன்மா பெரிதல்ல என்று நான் நினைத்திருப்பது உண்மையானால், நான் எனது ஸ்வதர்மத்தை ஒருபோதும் தவறியதில்லை என்பது உண்மையாக இருந்தால், அகில உலகிலுள்ள தேவர்கள், மனிதர்கள், பறவைகள், விலங்குகள், மரம்—செடி—கொடிகள் ஆகியன அனைத்திலும் பரமாத்மாவான ஸ்ரீஅச்யுதனைத் தவிர வேறொன்றை காணாதவனாக இருப்பது உண்மையானால், நான் எவ்வித இடையூறுமின்றி முனிவர்கள் வணங்கக்கூடிய அந்தப் பிரவுவான வாசுதேவரையே அடைவேனாக” என்று கூறிய மகாராஜனான கட்வாங்கன் அனைத்து தேவதைகட்கும் ஒப்பற்ற தலைவரும், வாக்கிற்கும் மனதிற்கும் எட்டாத சொரூபமுடையவரும், சத்துவ சொரூபமே வடிவெடுத்தவரும், பரம்பொருளுமான பகவான் ஸ்ரீவாசுதேவனையே தன் சித்தத்தில் இடையீடின்றித் தியானித்தவண்ணம் அவரிடத்திலேயே தன்மயமானான். (80)</p>
<p class="Text para-style-override-7">இவ்விஷயத்தில் முன்பொரு சமயம் சப்தரிஷிகள் கூறிய ஒரு சுலோகம் கேட்கப்படுகிறது. அதாவது “கட்வாங்கன் என்கிற ராஜரிஷிக்குச் சமமாக இந்நிலவுலகில் யாரும் இருக்க முடியாது. ஏனெனில், ஒரு முகூர்த்த காலமே ஆயுள் இருக்கையில் சுவர்க்கத்தினின்றும் இந்நிலவுலகிற்கு வந்து தனது ஞானம், சத்தியம் ஆகியவைகளினால் அனைத்து உலகங்களையும் கடந்து சத்தியசொரூபரான பகவான் ஸ்ரீவாசுதேவனை அடைந்தானன்றோ.” (81,82)</p>
<p class="Foot-Note">(<span class="char-style-override-7">குறிப்பு:— ‘ஸர்வம் ஹ பஶ்ய: பஶ்யதீ ஸர்வமாப்நோதி ஸர்வஶ:’ —</span> ‘எங்கும் எதிலும் பரமாத்மாவையே பார்ப்பவன், எங்கும் எதிலும் எதையும் அனைத்தையும் அடைவான்’ என்கிறது உபநிடதம்.)</p>
<p class="Text">கட்வாங்கனது மகன் தீர்க்கபாஹு என்பவன். அவனது மகன் ரகு; ரகுவின் மகன் அஜன்; அஜனது மகன் தசரதன். (83—86)</p>
<p class="Text para-style-override-7">இந்த தசரதனிடத்தில் கருணையே வடிவெடுத்த ஸ்ரீபத்மநாபன் உலகத்தைக் காத்தருளும் பொருட்டுத் தன்னுடைய அம்சத்தைக் கொண்டு ஸ்ரீராமன், லட்சுமணன், பரதன், சத்ருக்னன் என்கிற நான்கு திருமேனி கொண்டு புத்திரர்களாக அவதரித்தார். (87)</p>
<p class="Foot-Note">(<span class="char-style-override-7">குறிப்பு:—</span> இவர்களுள் ஸ்ரீராமன், பகவானுடைய அவதாரம்; லட்சுமணன், ஆதிசேஷாவதாரம்; பரதன், சுதர்சனமான சக்கரத்தாழ்வான்; சத்ருக்னன், பாஞ்சஜன்யமான சங்கு. இருப்பினும் லட்சுமணன் முதலியவர்களிடமும் பகவானது அம்சம் இருந்தபடியால் நான்கு ரூபமாக அவதரித்தார் என்பதாகும். மேலும் ஸ்ரீவிஷ்ணுவின் நான்கு பங்கு நான்கு அவதாரமாக வடிவெடுத்தது என்றாலும், ஸ்ரீவிஷ்ணு, ஆதிசேஷன், சக்கரம், சங்கு ஆகிய நான்கின் அவதாரம் என்றாலும் ஒன்றுதான். ஏனெனில் வாசுதேவன், சங்கர்ஷணன், பிரத்யும்னன், அனிருத்தன் என்கிற நான்கும் ஒரே பரமாத்மாவின் நான்கு பேதங்கள். மேலும் இவர்களே ஸ்ரீவிஷ்ணு, ஆதிசேஷன், சக்கரம், சங்கு ஆகிய நான்கிற்கும் அபிமானி தேவதைகள். ஆகவே, இதில் ஐயமேதும் இல்லை.)</p>
<p class="Text">ஸ்ரீராமசந்திரமூர்த்தி இளம்வயதிலேயே விசுவாமித்திரரின் வேள்வியைக் காத்தருளும் பொருட்டுச் செல்கையில் நடுவழியில் தாடகை என்னும் அரக்கியைக் கொன்றார். பின் விசுவாமித்திரரது வேள்விச்சாலையில் தாடகையின் மைந்தனான மாரீசனை வாயவ்யம் என்கிற அஸ்திரத்தினால் சமுத்திரத்தில் தள்ளிவிட்டார். வேள்வியைத் தகர்க்க வந்த சுபாகு என்கிற அரக்கனையும் அவனைச் சேர்ந்த மற்ற அரக்கர்களையும் கொன்றொழித்தார். (88—90)</p>
<p class="Text">மேலும் தனது தரிசனத்தைத் தந்து அகல்யையை அனைத்துப் பாவங்களிலிருந்தும் போக்கிப் பரிசுத்தமாக்கினார். ஜனகருடைய அரண்மனைக்கு எழுந்தருளி எவ்வித முயற்சியுமின்றிச் சிவபெருமானது வில்லை முறித்தார். அங்கு ஜனகநந்தினியான, அயோனிஜையான க்ஷத்திரியர்களுடைய தோள்வலிமைக்கு விலையாக வீர்யசுல்கையாய் விளங்கிய சீதாபிராட்டியைத் திருமணம் செய்து கொண்டார். (91—93)</p>
<p class="Text">(அவ்வாறு திருமணம் செய்து கொண்டு அயோத்திக்கு வருகிற வழியில்) அனைத்து க்ஷத்திரியர்களையும் வதைத்து, அனைத்து ஹைஹய குலத்தார்க்கும் தீயாய் விளங்கிய பரசுராமரது பலம், வீர்யம் ஆகியவற்றின் செருக்கை அழித்தார். அதன்பின் ‘தந்தை சொல் மிக்க மந்திரமில்லை’ என்கிற முதுமொழிக்கேற்ப தந்தையான தசரதன் கூற, இளவரசு பட்டத்தைச் சிறிதும் மதியாமல் தம்பியான லட்சுமணனோடும், தர்மபத்தினியான சீதையோடும் வனத்திற்கேகினார். (94,95)</p>
<p class="Text">வனத்தில் விராதன், கரன், தூஷணன் முதலிய அரக்கர்களையும், கபந்தனையும் கொன்று, (சுக்ரீவனோடு நட்பு கொண்டு) வாலியை வதித்துப் பின் சமுத்திரத்தில் ‘சேது’ எனும் பாலத்தைக் கட்டிப் பின் ராவணனோடு அனைத்து அரக்கர்களையும் வதித்து, ராவணனால் தூக்கிச் செல்லப்பட்ட சீதையை ராவண வதத்தினால் அவளைக் குற்றமற்றவளாக்கி, இருந்தும் தீக்குளிக்கச் செய்து அவளை மேலும் தூயவளாக்கி, அனைத்து தேவர்களுடைய கூட்டங்களாலும் கொண்டாடத்தக்க தூய ஒழுக்கமுடையவளான ஜனகருடைய குமாரியும் தன் மனைவியுமான சீதாபிராட்டியை அழைத்துக் கொண்டு அயோத்திக்கு வந்தார். (96,97)</p>
<p class="Text">மைத்திரேயரே! அப்பொழுது அவருக்கு நடந்த மங்களகரமான அந்த பட்டாபிஷேகத்தை நூறு வருடமானாலும் வருணிக்க முடியாது. இருப்பினும் சுருக்கமாகச் சொல்கிறேன், கேட்டுக் கொள்ளுங்கள். (98)</p>
<p class="Text">நன்கு அலங்கரிக்கப்பட்ட மகாமண்டபத்திலே நவரத்தினங்கள் பதிக்கப் பெற்ற சிங்காதனத்திலே ஸ்ரீராமசந்திரமூர்த்தி சீதாபிராட்டியோடு வீற்றிருக்க, இளையபெருமானான லட்சுமணனும் பரதனும் சத்ருக்னனும் முகம் மலர்ந்து வெண்கொற்றக் குடையும், வெண்சாமரங்களையும் ஏந்தி நிற்க, விபீஷணன், சுக்ரீவன், அங்கதன், ஜாம்பவான் முதலியவர்கள் ஆலவட்டம் முதலியனவற்றை ஏந்தி மிக்க மகிழ்ச்சியோடு புடைசூழ்ந்து நிற்க, சிறிய திருவடியான அனுமான் திருவடிவாரத்தில் ரத்தினபீடத்தருகில் ஆனந்த பரவசராகச் சேவித்து நிற்க, பிரும்மா, இந்திரன், அக்னி, யமன், நிர்ருதி, வருணன், வாயு, குபேரன், ஈசானன் ஆகிய எண்டிசைப் பாலகரும் மற்றுமுள்ள அனைத்து தேவர்களும், வசிஷ்டர், வாமதேவர், வால்மீகி, மார்க்கண்டேயர், விசுவாமித்திரர், பரத்வாஜர், அகஸ்தியர் முதலிய முனிவர்களும், ருக், யஜுஸ், சாமம், அதர்வணம் ஆகிய வேதங்கள் துதிபாட, வீணை, வேணு, மிருதங்கம், பேரீ, படகம், சங்கு, காஹளம், கோமுகம் முதலிய வாத்தியங்கள் முழங்க, நிருத்தம், கீதம் முதலிய மங்கள நாட்டியங்கள் நிகழ, கப்பம் ஏந்தி காத்திருக்கும் அனைத்து தேச மன்னர்கள் நடுவில் ஆசார்யர்கள், மந்திரிமார்கள் முதலியோர் அனைத்து உலகங்களையும் காத்தருள, விதிப்படி திவ்விய தீர்த்தங்களினால் பட்டாபிஷேகத்தை நடத்தினார்கள். இவ்வாறு மகுடாபிஷேகம் செய்யப்பட்ட தசரத குமாரன், கோசாலாதிபதி, ரகுகுலதிலகன், ஸ்ரீராமசந்திரமூர்த்தி ஸ்ரீஜானகிதேவியோடுகூட திருத்தம்பிமார்கள் ஏவல் செய்ய, பதினோராயிரம் வருடங்கள் கோசல நாட்டை அறநெறி வழுவாது ஆட்சி புரிந்தார்! (99)</p>
<p class="Text">இளவரசனான பரதன் மிகக் கொடியவர்களாக இருந்த மூன்று கோடி கந்தர்வர்களை வதித்தான். சத்ருக்னன், யமுனா நதிக்கரையில் ஒரு பெரிய வனத்தில் இருந்து கொண்டு மிகக் கொடுமைகள் செய்து வந்த மது என்னும் அசுரனது மகனான லவணாசுரனைக் கொன்று, அவ்வனத்தை அழித்து, ‘மதுரை’ என்கிற ஓர் அழகிய நகரை உருவாக்கினான். (100,101)</p>
<p class="Text">இவ்வாறு தனது ஒப்பற்ற பல—வீரிய பராக்கிரமங்களினால் தீயவர்களை ஒழித்த பகவான் ஸ்ரீராமசந்திரமூர்த்தி, லட்சுமணன், பரதன், சத்ருக்னன் ஆகிய தம்பியருடன் தீயவர்களை அழித்து நல்லவர்களைக் காத்தருளி உலகிற்கு இதத்தைச் செய்து தருமத்தை நிலைநாட்டித் தன்னுலகிற்கு எழுந்தருளினார். (102)</p>
<p class="Text">பகவான் தன் திருநாட்டிற்கு எழுந்தருளும்போது அவருடைய அம்சத்தில் மிகவும் பற்றுடையவர்களாக இருந்தவர்களும் அவரிடம் கொண்ட பக்தியெனும் அன்பால் அவரை விட்டுப் பிரியாதவர்களுமான கோசல நாட்டினரும் அவருடன் ‘சாலோக்ய முக்தி’யை அடைந்தார்கள். (சாலோக்ய முக்தி = பகவானது உலகை அடைவது!) (103)</p>
<p class="Text">தீயவர்களை அழித்தொழிக்கும் பகவான் ஸ்ரீராமசந்திரமூர்த்திக்கு குசன், லவன் என இரு மைந்தர்கள் பிறந்தார்கள். லட்சுமணனுக்கு அங்கதன், சந்திரகேது என இரு குமாரர்களும், பரதனுக்கு தக்ஷன், புஷ்கலன் என இரு மகன்களும், சத்ருக்னனுக்கு சுபாகு, சூரசேனன் என இரு புத்திரர்களும் பிறந்தனர். குசனுக்கு அதிதி என்பவன் பிறந்தான். அதிதியின் புத்திரன் நிஷதன். (104,105)</p>
<p class="Text">நிஷதன் மகன் அனலன். அவனது மகன் நபன். நபனுடைய மகன் புண்டரீகன். அவனது குமாரன் க்ஷேமதன்வன். இவனது மகன் தேவாநீகன். இவனது திருக்குமாரன் அஹீநகன். அஹீநகனின் மகன் ருரு. ருருவின் மகன் பாரியாத்ரகன். இவனது மகன் தேவலன். தேவலனது மகன் வச்சலன். வச்சலனது மகன் உத்கன். உத்கனது குமாரன் வஜ்ரநாபன். இவனது குமாரன் சங்கணன். சங்கணனது மகன் யுஷிதாசுவன். இவனது மகன் விசுவசகன். (106)</p>
<p class="Text">விசுவசகனுக்கு ஹிரண்யநாபன் என்றொரு மகன் பிறந்தான். இவன் ஜைமினி மகரிஷியின் சீடனும், பெருத்த யோகபுருஷருமாகிய யாக்ஞவல்கியரிடமிருந்து யோகவித்யையைப் பெற்றான். ஹிரண்யநாபனுடைய புத்திரன் புஷ்யன், அவனது மகன் திருவசந்தி; இவனது குமாரன் சுதர்சனன். சுதர்சனனது குமாரன் அக்னிவர்ணன்; இவன் மகன் சீக்ரகன்; சீக்ரகன் மகன் மரு. (107,108)</p>
<p class="Text">இவன் இன்னும் கலாபம் என்னும் ஒரு சிற்றூரில் யோகாப்பியாசத்தில் தத்பரனாக இருந்து வருகிறான். இவன் இனிவரக் கூடிய யுகத்தில் இந்த சூரிய வம்ச க்ஷத்திரியர்களைத் தோற்றுவிக்கப் போகிறான். (109,110)</p>
<p class="Text">மருவின் மகன் பிரசுசுருதன்; இவன் மகன் சுசந்தி; இவனது குமாரன் அமர்ஷன்; அமர்ஷனது மகன் ஸஹஸ்வான்; இவனது குமாரன் விசுவபவன்; இவன் மகன் பிருஹத்பலன். இவன் மகாபாரதப் போரில் அர்ஜுனனது திருக்குமாரனான அபிமன்யுவால் கொல்லப்பட்டான். (111,112)</p>
<p class="Text">இதுவரை நான் இக்ஷ்வாகு வம்சத்தைச் சேர்ந்த முக்கியமான அரசர்களைப் பற்றிக் கூறினேன். இவர்களது சரிதத்தைக் கேட்பவன் அனைத்துப் பாவங்களிலிருந்தும் விடுதலை பெறுகிறான். (113)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-5">ஐந்தாவது அத்தியாயம் — நிமியின் சரித்திரமும், அவரது வம்சமும்</p>
<p class="Text"><span class="char-style-override-7">பராசரர் கூறுகிறார்——</span> இக்ஷ்வாகுவின் பிள்ளையான நிமி என்பவர் ஒரு வருடம் தொடர்ந்து நடக்கக்கூடிய ஒரு வேள்வியைச் செய்யத் தொடங்கினார். அந்த வேள்விக்கு வசிஷ்ட மகரிஷியை ஹோதாவாக வரித்தார். (1,2)</p>
<p class="Text">“ஐந்நூறு வருடங்கள் தொடர்ந்து நடக்கக்கூடிய வேள்விக்கு இந்திரன் முதலிலேயே என்னை ஹோதாவாக வரித்துவிட்டானே, என் செய்வது? ஆகவே, அதுவரை நீ பொறுத்திரு. அந்த வேள்வியை முடித்து வந்து அதன்பிறகு உனக்கும் ரித்விக்காக இருந்து வேள்வியை நடத்தி வைக்கிறேன்” என்று வசிஷ்டர் கூற, அதைக் கேட்ட மன்னர் அவருக்கு பதில் ஒன்றும் கூறவில்லை. (3,4)</p>
<p class="Text">வசிஷ்டரோ ‘தான் கூறியதை மன்னன் ஏற்றுக்கொண்டு விட்டான்’ என்று நினைத்துக் கொண்டு இந்திரனது வேள்வியைத் தொடங்கினார். (5)</p>
<p class="Text">ஆனால், அரசரான நிமி அப்பொழுது கௌதமர் முதலிய வேறு ஹோதாக்களை வைத்துக் கொண்டு தனது வேள்வியைத் தொடங்கிவிட்டார். (6)</p>
<p class="Text">தேவர்கோனான இந்திரனது வேள்வி முடிந்ததும் ‘நான் நிமியின் வேள்வியைச் செய்து வைக்க வேண்டும்’ என்கிற எண்ணத்தில் வசிஷ்டர் வேகமாகத் திரும்பி வந்தார். (7)</p>
<p class="Text">அந்த வேள்வியில் ஹோதாவின் கருமங்களை கௌதமர் செய்வது கண்டு, சற்று கண் அயர்ந்திருக்கும் நிமி மன்னருக்கு “இவன் என்னை அவமதித்து வேள்வியின் எல்லா காரியங்களையும் செய்யும் பொறுப்பையும் கௌதமரிடம் ஒப்புவித்துள்ளான். ஆகையால் இவன் உடலற்றவனாக ஆகக் கடவது” என்று சாபத்தை அளித்தார். (8)</p>
<p class="Text"><span class="char-style-override-7">தூங்கி எழுந்திருந்த நிமி சக்கரவர்த்தியும் இவ்வாறு கூறினார்——</span> “தீயவரான இந்த குருவும் என்னிடம் என்னவென்று விசாரிக்காமல் தெரியாமல் சற்றே கண்ணயர்ந்த எனக்குச் சாபத்தை அளித்தார். ஆகையால் இவரது தேகமும் அழியட்டும்.” இவ்வாறு சாபத்தை அளித்துவிட்டு மன்னரான நிமி தன் உடலை உகுத்தார். (9,10)</p>
<p class="Text">அரசனது சாபத்தினால் வசிஷ்டருடைய லிங்க தேகமும் மித்ராவருணர்களுடைய வீரியத்தில் நுழைந்தது. ஊர்வசியைக் கண்டவுடன் அவருடைய வீர்யம் நழுவவே, அதிலிருந்து அவர் வேறொரு உடலைப் பெற்றார். (11,12)</p>
<p class="Text">நிமியின் உடலும் நல்ல வாசனையுள்ள தைலம் முதலியவைகளால் சீர்படுத்தப்பட்டு, காக்கப்பட்டு வந்ததால் சுருங்கும் தன்மை முதலான குற்றங்கள் இல்லாது அப்போது இறந்தவனுடைய உடல் போல் விளங்கியது! (13)</p>
<p class="Text">வேள்வி முடிவில் தேவர்கள் அவிர்பாகத்தைப் பெற்றுக் கொள்ள நேரில் வந்தபோது ரித்விக்குகள் தேவர்களை நோக்கி “யஜமானருக்கு வரம் தாருங்கள்” என்று வேண்டினார்கள். (14)</p>
<p class="Text">தேவர்கள் “என்ன வரம் வேண்டும்?” என்று கேட்டபொழுது மன்னரான நிமி அவர்களைக் குறித்து, “பகவானே! நீங்கள் அனைவரும் உலகில் மக்கள் படும் துன்பத்தைத் துடைப்பவர்கள். எனது எண்ணம் என்னவென்றால் சரீரமும் ஆன்மாவும் பிரியும்போது ஏற்படும் துன்பத்தைப் போன்று வேறு எந்தவொரு துன்பமும் அவ்வளவு துக்கமானதாக இல்லை. ஆகையால், நான் மறுபடியும் இச்சரீரத்துடன் வாழ விரும்பவில்லை. ஆகவே, அனைத்து ஜீவராசிகளுடைய கண்களிலும் வசிக்க விரும்புகிறேன். எனவே, இந்த வரமருள வேண்டுகிறேன்” என்றார். அரசர் இவ்வாறு வரம் வேண்டவே, தேவர்களும் அவரை அனைத்து ஜீவராசிகளுடைய கண்களிலும் விளங்கும்படியாகச் செய்தனர். (15—18)</p>
<p class="Text">அது முதற்கொண்டு அனைத்து ஜீவராசிகளும் கண்ணிமைத்தலைச் செய்யவராம்பித்தனர். அதன்பின் அரசன் இல்லாத அரசு வீழ்ந்துவிடுமே? என்கிற எண்ணத்தினால் முனிவர்கள் அனைவரும் பிள்ளைப்பேறற்றவரான அவ்வரசனது உடலை அரணிக்கட்டை கொண்டு கடைந்தனர். (19,20)</p>
<p class="Text">அவ்வுடம்பிலிருந்து ஒரு குமாரன் தோன்றினான். அதனால், அக்குமாரன் ‘ஜனகன்’ என்று அழைக்கப்பட்டான். (21,22)</p>
<p class="Text">இவனுடைய தந்தை ‘விதேகன்’ என்பதனால் இவனை ‘வைதேகன்’ என்றழைத்தனர். கடையப்பட்டு உண்டானதால் ‘மிதி’ என்றும் அழைக்கப்பட்டான். (23)</p>
<p class="Text">இவனுக்கு ‘உதாவசு’ என்கிற பிள்ளை பிறந்தான். (24)</p>
<p class="Text">உதாவசுவின் மகன் நந்திவர்த்தனன். இவனது மகன் சுகேது; சுகேதுவின் மகன் தேவராதன்; தேவராதனது பிள்ளை பிருஹதுக்தன்; இவன் திருக்குமாரன் மகாவீர்யன். இவனது குமாரன் சுத்ருதி; சுத்ருதியின் மகன் திருஷ்டகேது; இவன் பிள்ளை ஹர்யசுவன்; இவனது குமாரன் மனு; மனுவின் மகன் பிரதீகன்; பிரதீகனது மகன் கிருதரதன். இவன் பிள்ளை தேவமீடன்; தேவமீடனது பிள்ளை விபுதன்; இவனது குமாரன் மகாத்ருதி; மகாத்ருதியின் குமாரன் கிருதராதன்; இவன் மகன் மகாரோமா; இவன் பிள்ளை சுவர்ணரோமா; இவன் மகன் ஹ்ரஸ்வரோமா; ஹ்ரஸ்வரோமாவிற்கு சீரத்வஜன் என்கிற பிள்ளை பிறந்தான். (25—27)</p>
<p class="Text">இந்த சீரத்வஜன் தனக்கு பிள்ளைபேறு வேண்டி வேள்விச்சாலையை உழுதான். அப்பொழுது ஏர்க்காலின் நுனியில் ‘சீதை’ என்கிற திருப்பெயர் கொண்ட ஒரு பெண் தோன்றினாள்! (28)</p>
<p class="Text">சீரத்வஜனது சகோதரன் குசத்வஜன். இவன் சாங்காச்யம் என்கிற தேசத்தின் அரசன். (29)</p>
<p class="Text">சீரத்வஜனுக்கு பானுமான் என்கிற பிள்ளை பிறந்தான்; இவனுக்கு சதத்யும்னன் என்பவன் மகன்; இவனது மகன் சுசி; சுசியின் குமாரன் ஊர்ஜநாமன்; ஊர்ஜநாமனின் புதல்வன் சதத்வஜன்; இவனது மகன் கிருதி; கிருதியின் மகன் அஞ்ஜனன்; இவனது மகன் குருஜித்; குருஜித்தின் மகன் அரிஷ்டநேமி; இவனது புத்திரன் ச்ருதாயு; ச்ருதாயுவின் மகன் சுபார்சுவன்; சுபார்சுவனின் மகன் சிருஞ்ஜயன்; இவனது மகன் க்ஷேமாவீ; க்ஷேமாவின் மகன் அநேநன்; இவன் மகன் பௌமரதன்; இவன் மகன் சத்தியரதன்; சத்தியரதனது மகன் உபகு; இவன் மகன் உபகுப்தன்; இவன் மகன் சுவாகதன்; இவன் குமாரன் சுவாநந்தன்; சுவாநந்தனது மகன் சுவர்சன்; இவன் மகன் சுபார்சுவன்; சுபார்சுவனது மகன் சுபாஷன்; இவன் மகன் சுச்ருதன்; சுச்ருதன் மகன் ஜயன்; இவனது மகன் விஜயன்; விஜயனது மகன் ருதன்; ருதனது மகன் சுனயன்; சுனயனது மகன் வீதஹவ்யன்; இவன் மகன் திருதி; திருதியின் மகன் பகுலாசுவன்; பகுலாசுவனது மகன் கிருதி. (30,31)</p>
<p class="Text">கிருதியோடு இந்த ஜனவம்சம் முடிந்தது. அவர்கள்தான் மிதிலை தேசத்தின் அரசர்கள். இவர்கள் பெரும்பாலும் ஆன்மவித்யையில் ஈடுபட்டவர்கள். (32—34)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-6">ஆறாவது அத்தியாயம் — சோம வம்சத்தின் வருணனை; சந்திரன், புதன், புரூரவஸ் ஆகியோரின் சரித்திரம்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! தாங்கள் இதுவரை சூரிய வம்சத்தரசர்களைப் பற்றிக் கூறினீர்கள். இனி சந்திர வம்சத்தரசர்களின் முழு விவரத்தையும் கேட்க விரும்புகிறேன். நிலையான புகழ்பெற்ற அச்சந்திர வம்சத்தரசர்களின் வம்சாவளி இக்காலத்திலும் புகழோடு இருக்கிறதல்லவா? அந்தணோத்தமரே! மலர்ந்த முகத்தோடு தாங்கள் அவர்களது சரித்திரங்களையும் கூறியருள வேண்டும். (1,2)</p>
<p class="Text"><span class="char-style-override-7">பராசரர் கூறுகிறார்——</span> முனிவர்களில் சிறந்தவரே! மிகுந்த ஒளி படைத்த சந்திரனது வம்சத்தை வரிசையாகக் கூறுகிறேன். இச்சந்திர வம்சத்திலும் பலப்பல மன்னர்கள் மிக்க புகழோடு வாழ்ந்திருக்கிறார்கள். அவர்களைப் பற்றிக் கூறுகிறேன், கவனமாகக் கேளுங்கள். (3)</p>
<p class="Text">இந்தச் சந்திரவம்சத்திலும் மிகுந்த பல பராக்கிரமங்கள் நிறைந்தவர்களும், நல்ல பொலிவு உள்ளவர்களும், நற்செயல் புரிந்தவர்களும் செயலூக்கம் உடையவர்களும், நற்குணசீலர்களுமான நகுஷன், யயாதி, கார்த்தவீர்யார்ஜுனன் முதலிய பல மாமன்னர்கள் நிறைய உள்ளனர். அவர்களைப் பற்றியும் கூறுகிறேன், கேளுங்கள். (4)</p>
<p class="Text">அகில உலகங்களையும் தன் விளையாட்டாகப் படைத்தருளிய பகவான் ஸ்ரீமந்நாராயணரது தொப்புள் கொடியிலிருந்து தோன்றிய பகவான் பிரும்மதேவரின் புதல்வர் அத்ரி பிரஜாபதியாவார். இந்த அத்ரி பிரஜாபதியின் புதல்வன் சந்திரன். (5,6)</p>
<p class="Text">தாமரையில் தோன்றிய பிரும்மதேவர் இச்சந்திரனை அனைத்து மூலிகைகளுக்கும் அந்தணர்களுக்கும் நட்சத்திரங்களுக்கும் அதிபதியாக நியமித்தார். சந்திரன் தனது உயர்வைக் காட்ட ராஜசூய யாகத்தைச் செய்தான். (7,8)</p>
<p class="Text">இதன் பெருமையினாலேயும், தனது பதவி அதிகாரத்தினாலேயும் சந்திரன் மதமும் கர்வமும் கொண்டான். இவ்வாறு மதமும் கர்வமும் கொண்டதனால் அனைத்து தேவர்கட்கும் குருவான பகவான் பிருகஸ்பதியின் மனைவியான தாரை என்பவளை அபகரித்துக் கொண்டான். (9,10)</p>
<p class="Text">இச்செய்தியைத் தேவகுருவான பிருகஸ்பதி பிரும்மதேவரிடம் கூற, அவர் சென்று பலவாறாகப் புத்திமதிகளைக் கூறியும், தேவரிஷிகள் அனைவரும் வேண்டிக் கொண்டபோதிலும், அச்சந்திரன் அவளை விடாமலே இருந்தான். (11)</p>
<p class="Text para-style-override-7">பிருகஸ்பதியான தேவகுருவிடம் கொண்ட பகைமையால் அசுரகுருவான சுக்ரன் சந்திரனுக்கு உதவி செய்தார். அங்கிரஸிடம் வித்யாப்யாசம் செய்ததனால் ருத்ர பகவான் பிருகஸ்பதிக்கு உதவச் சென்றார். ஏனெனில், பிருகஸ்பதி அங்கிரஸின் குமாரனாவார். (12,13)</p>
<p class="Foot-Note">(<span class="char-style-override-7">குறிப்பு:—</span> இந்த ஸ்ரீருத்ர பகவான் சாட்சாத் சிவபெருமானல்ல. அவருடைய ஓர் அம்சமாவார். ஸ்ரீகிருஷ்ணாவதாரத்தில் ஸ்ரீவிஷ்ணுவான அந்த ஸ்ரீகிருஷ்ணன் சாந்தீபனி மகரிஷியினிடத்தில் உலக நியதியை மீறாமலிருக்க ஒரு குருமுகமாக வித்யைகளைக் கற்றார். அவ்விதமே இதுவுமாகும்.)</p>
<p class="Text">சுக்ர பகவான் எந்தப் பக்கத்தில் சேர்ந்தாரோ, அதே பக்கத்தில் சீடர்களான ஜம்பன், கும்பன் முதலிய தைத்தியர்களும் தானவர்களும் ஒன்றுசேர்ந்து போர் புரிய முயன்றார்கள். (14)</p>
<p class="Text">இதைக் கண்ட இந்திரன் தேவகணங்களான படைகள் சூழ பிருகஸ்பதியான தேவகுருவிற்கு உதவி செய்யத் தயாரானான். (15)</p>
<p class="Text">இவ்வாறு தாரைக்காக தேவர்களுக்கும் தானவர்களுக்கும் இடையே போர் மூண்டதால் அப்போர் ‘தாரகாமயம்’ என்ற பெயர் பெற்றது. (16)</p>
<p class="Text">அப்பொழுது தேவர்கள் மேல் அசுரர்களும், அசுரர்கள் மேல் தேவர்களும் அநேக அஸ்திரங்களையும் சஸ்திரங்களையும் பிரயோகித்தனர். (17)</p>
<p class="Text">இவ்வாறு தேவர்களுக்கும் அசுரர்களுக்குமிடையில் பெரும் போர் நிகழவே உலகமெல்லாம் மனக்கலக்கமுற்று பிரும்மதேவரைச் சரணம் பற்றினர். (18)</p>
<p class="Text">அப்போது கமலத்தில் வீற்றிருக்கும் பிரும்மதேவர் நேரில் வந்து சுக்கிரனையும் ருத்ரனையும் அசுரர்களையும் தேவர்களையும் தடுத்து நிறுத்திச் சந்திரனுக்கும் நற்புத்தி புகட்டித் தாரையைப் பிருகஸ்பதியிடம் ஒப்படைத்தார். (19)</p>
<p class="Text">அப்பொழுது அந்த தாராதேவி கருவுற்றிருந்தது கண்டு பிருகஸ்பதியான வியாழ பகவான் அந்த தாரையிடம், “பெண்ணே! என்னுடைய இடமான உனது கருப்பையில் நீ வேறொருவருடைய கருவைத் தாங்குதல் கூடாது. அது சரியல்ல. நீ இதுவரை செய்த தவறான செயல்போதும். ஆகவே இக்கருவை விட்டுவிடு” என்று கூறினார். (20,21)</p>
<p class="Text">பிருகஸ்பதி பகவான் இவ்வாறு கூறவே, கற்பரசியான தாராதேவியும் தன் கணவனார் கூறியபடியே அக்கருவை ஒரு நாணற்புதரில் எறிந்துவிட்டாள். (22)</p>
<p class="Text">அக்கரு குழந்தையாகப் பிறந்தபோதே அனைத்து தேவர்களையும் தோற்கடிக்கும்படியான காந்தியோடு விளங்கியது. (23)</p>
<p class="Text">அதன்பின் அக்குழந்தையின் பேரழகைக் கண்டு பிருகஸ்பதியும் சந்திரனும் அதன்மேல் தங்கள் அன்பைப் பொழிந்து அக்குழந்தையைத் தானே எடுத்துக் கொள்ள வேண்டுமென்று விரும்புவதைக் கண்ட தேவர்கள் சந்தேகம் கொண்டு தாரையிடம், “பெண்ணரசே! இக்குழந்தை சந்திரனுக்குப் பிறந்தவனா? அல்லது பிருகஸ்பதிக்குப் பிறந்தவனா? உண்மையைச் சொல்” என்று கேட்டனர். (24,25)</p>
<p class="Text">இவ்வாறு அவர்கள் கேட்கவே வெட்கத்தினால் தாரை பதிலொன்றும் கூறவில்லை. (26)</p>
<p class="Text">இவ்வாறிருக்கத் தேவர்கள் பலவாறு கேட்டபோதிலும் அவள் பதில் கூறாதது கண்ட அக்குழந்தை சற்றே கோபம் கொண்டு சாபம் கொடுக்கத் தீர்மானித்து, “தீயவளான என் தாயே! நீ என் தந்தையின் பெயரை ஏன் கூறாமல் இருக்கிறாய்? இன்னமும் நீ கூறுவதற்குத் தாமதிப்பாயேயானால், பொய்யாக வெட்கப்படுவது போல் பாசாங்கு செய்யும் உனக்குத் தகுந்த பாடம் கற்பிப்பேன். அதனால் நீ இன்று முதல் இவ்வாறே தழுதழுத்துப் பேசுபவளாக ஆவாய்” என்று கூறியது. (27—30)</p>
<p class="Text">இதன்பின் பிதாமகரான பிரும்மதேவர் அங்கு வந்து அக்குழந்தை சபிப்பதிலிருந்து தடுத்து நிறுத்தித் தாரையிடம் தானே கேட்கலானார். (31)</p>
<p class="Text">“குழந்தாய்! உண்மையைச் சரியாகச் சொல். இக்குழந்தை யாருடையது? சந்திரனுடையதா அல்லது பிருகஸ்பதியினுடையதா? உண்மையைச் சொல்.” இதைக் கேட்ட அவள் வெட்கத்தினால் தலைகுனிந்தவண்ணம் “இக்குழந்தை சந்திரனுடையது” என்று கூறினாள். (32)</p>
<p class="Text">அப்பொழுது நட்சத்திரங்களுக்குத் தலைவனான சந்திரன் அப்பாலகனை மார்புறத் தழுவி, “மிகவும் சரி! மிகவும் சரி! குழந்தாய்! நீ மிகுந்த அறிவாளியாக இருக்கிறாய். ஆகையால், உன்னை ‘புதன்’ என்று பெயரிட்டு அழைக்கிறேன்” என்று கூறினான். அப்பொழுது அக்குழந்தையின் தூயதான கன்னத்தின் ஒளி மிகவும் தேஜோமயமாக விளங்கியது! (33)</p>
<p class="Text">அந்த புதன் ‘இளை’ என்பவளிடத்தில் காதல் கொண்டு புரூரவஸ் என்கிற குமாரனைப் பெற்றெடுத்ததைப் பற்றி முன்பே உனக்குக் கூறி இருக்கிறேன். (34)</p>
<p class="Text">புரூரவஸ் மிகவும் கொடையாளியாகவும், பல வேள்விகளைச் செய்தவனாகவும், மிகுந்த தேஜஸ் உற்றவனாகவும் இருந்தான். முன்பொரு காலத்தில் மித்ராவருணர்கள் ஊர்வசியின் மேல் காதல் கொண்டு அவளைத் தங்கள் இச்சைக்கு இணங்குமாறு வேண்ட, அவள் அதற்கு இணங்காமையினால், “நீ மனிதனுக்கு மனைவியாகக் கடவாய்” என்று சபித்தனர். அதனால் அவள் சிலகாலம் பூவுலகில் இருக்க வந்தபோது, மிகுந்த சத்தியவாதியாகவும், அதிரூபவானாகவும், மிகுந்த நற்குணங்களும் நல்லெண்ணமும் கொண்டவனாகவும் உள்ள அந்த புரூரவஸ் சக்கரவர்த்தியின் மேல் அவளது பார்வை பட்டது. (35)</p>
<p class="Text">அவனைக் கண்டவுடன் மனமுருகியவளாகப் பெண்மைக்குண்டான பெருமையையும், சுவர்க்கத்தில் கிடைக்கும் சுகபோகத்தின் விருப்பத்தையும் விடுத்து, அவனிடம் கொண்ட காதலால் அவனை நெருங்கினாள். (36)</p>
<p class="Text">மன்னனான புரூரவஸும் உலகிலுள்ள அனைத்துப் பெண்களுக்கும் மேலான காந்தி, சுகுமார்யம், லாவண்யம், நடையழகு, புன்சிரிப்பின் அழகு முதலிய குணங்கள் நிரம்பிய அப்பெண்ணைக் கண்டு தன் மனதைப் பறி கொடுத்தான். (37)</p>
<p class="Text">இவ்வாறு அவ்விருவரும் ஒரே மனமுடையவர்களாய் வேறொரு நோக்கமில்லாதவர்களாக, மற்ற அனைத்துப் பயன்களையும் விடுத்திருந்தனர். (38)</p>
<p class="Text">அம்மன்னனோ சிறிதும் கூச்சமின்றி அவ்வூர்வசியை நோக்கி “அழகிய புருவங்கொண்டவளே! நான் உன்னை மிகவும் காதலிக்கிறேன். நீ மலர்ந்த முகத்தோடு என்னை ஏற்றுக்கொள்வாயா?” என்று கேட்கவே, அவளும் வெட்கத்தோடு தழுதழுத்த குரலில் கூறலானாள். (39,40)</p>
<p class="Text">“நீங்கள் எனது பிரதிக்ஞையைக் காப்பாற்றுவீர்களேயானால், தங்கள் இஷ்டப்படியே நடக்கட்டும்.” இதைக் கேட்ட மன்னன் “நீ உனது பிரதிக்ஞையைக் கூறுவாயாக” என்று கூறினான். (41,42)</p>
<p class="Text">இவ்வாறு கூறக் கேட்ட அவள் “இந்த இரண்டு ஆடுகளும் என் குழந்தைகள் போன்றன. அவையிரண்டும் எப்போதும் என் படுக்கை அருகிலேயே இருக்க வேண்டும். அங்கிருந்து அதனை யாரும் அபகரிக்கக் கூடாது. கலவியின் போது தவிர, மற்ற எப்போதும் தங்களை நான் திகம்பரனாக (ஆடையற்றவராக)க் காணக் கூடாது. எனது உணவு எப்பொழுதும் நெய்தான். இவையே எனது மூன்று நிபந்தனைகள் ஆகும். இம்மூன்றில் எது தவறினாலும் நான் தங்களோடு இருக்க மாட்டேன்” என்று கூறினாள். இதைக் கேட்ட மன்னனும் “நீ கூறியபடியே ஆகட்டும்” என்று பதிலளித்தான். (43—47)</p>
<p class="Text">அதன்பின் அவ்வரசனான புரூரவஸ் அப்சரசான ஊர்வசியோடுகூட அலகாபுரியிலும், சைத்திர ரதம் முதலிய உய்யானவனங்களிலும், தெய்வீகத் தாமரை மலர்கள் பூத்துக் குலுங்கும் மானஸம் முதலிய தடாகங்களிலும் குதூகலமாக விளையாடிக் கொண்டு நாளுக்கு நாள் வளர்ந்து வரும் ஆனந்தத்துடன் அறுபதினாயிரம் வருடங்கள் வாழ்ந்து கொண்டிருந்தான். (48)</p>
<p class="Text">இவ்வாறு புரூரவசுடனான இன்பசுகத்தில் மதிமயங்கி அதுவும் தினமும் பெருகி வரும் இன்பத்தினால் ஊர்வசி தேவருலகில் வசிக்க வேண்டுமென்கிற ஆசையையும் விடுத்தாள். (49)</p>
<p class="Text">இங்கும் தேவருலகிலோ ஊர்வசி இல்லாமல் அப்சரசுக்கள், சித்தர்கள், கந்தர்வர்கள் முதலானவர்களும் தேவருலகைச் சிறப்பாக ரமணீயமாக எண்ணவில்லை. (50)</p>
<p class="Text">ஆகவே, கந்தர்வ மன்னனான விசுவாவசு என்பவன் ஊர்வசியைத் தேவருலகிற்கு அழைத்துச் செல்ல என்ன வழி? என்று யோசித்து, அவள் புரூரவசுடன் செய்திருக்கும் நிபந்தனைகளை அறிந்து, ஒரு நாளிரவில் கந்தர்வர்களோடு வந்து அவளுடைய படுக்கையின் அருகில் கட்டியிருந்த ஆடுகளில் ஒன்றைக் கவர்ந்து சென்றான். (51)</p>
<p class="Text">அதை விண்வெளியில் கொண்டு செல்லும்போது அதனுடைய தீனக்குரலை ஊர்வசி கேட்டாள். (52)</p>
<p class="Text">அதைக் கேட்ட ஊர்வசி, “அனாதையான எனது மகனை எவனோ எடுத்துச் செல்கிறானே. இப்பொழுது நான் யாரைச் சரணமடைவது?” என்று அலறினாள். (53)</p>
<p class="Text">அவள் அலறுவதைக் கேட்டும் அவ்வரசன் தான் ஆடையின்றி இருப்பதனால் தன்னை அவள் பாராமல் இருக்க வேண்டுமே என்ற எண்ணத்தில் கேட்டும் கேளாதவன் போல் வாளாகவிருந்தான். (54)</p>
<p class="Text">இதற்கிடையில் அந்த கந்தர்வர்கள் மற்றோர் ஆட்டையும் கவர்ந்து சென்றனர். அதை ஓட்டிச் செல்லும்போது அதனுடைய ஈனமான குரலைக் கேட்ட ஊர்வசி “அந்தோ! நான் அனாதையாகக் கணவரின்றி ஆகிவிட்டேனே. கோழையான ஒருவனுக்கு ஆட்பட்டேனே” என்று கூறியவண்ணம் தீனமான குரலில் அழலானாள். (55,56)</p>
<p class="Text">இவ்வழுகுரலைக் கேட்டுச் சகிக்க மாட்டாத மன்னன் பகைவன் மேல் கோபம் கொண்டு, ‘இப்பொழுது இருட்டாக இருக்கிறது. ஆகவே, அவள் என்னைப் பார்க்க மாட்டாள்’ என்று நினைத்து, அப்படியே ஆடையின்றி எழுந்து கையிலே ஒரு வாளை எடுத்துக் கொண்டு, “ஏ துஷ்டனே! யாரடா ஆடுகளைத் திருடியவன்? உன்னைக் கொல்கிறேன்” என்று சொல்லிக் கொண்டு பின்தொடர்ந்து ஓடினான். (57)</p>
<p class="Text">அத்தருணத்தில் கந்தர்வர்கள் திடீரென்று பிரகாசமான ஒரு மின்னலைத் தோற்றுவித்தனர். அதன் வெளிச்சத்தில் ஆடையின்றி இருந்த மன்னனைக் கண்ட ஊர்வசி ‘தன் நிபந்தனைக்கு ஊறு விளைந்தது’ என்று எண்ணி, உடனே அவ்விடம் விட்டு விண்ணுலகம் அடைந்தாள். (58,59)</p>
<p class="Text">கந்தர்வர்களும் அவ்விரு ஆடுகளையும் அங்கேயே விட்டுவிட்டுச் சுவர்க்கம் புகுந்தனர். ஆனால், அரசனோ அந்த இரு ஆடுகளையும் அழைத்துக் கொண்டு மகிழ்ச்சியோடு தன் படுக்கையறையை வந்து பார்க்க அங்கு ஊர்வசியைக் காணவில்லை. (60,61)</p>
<p class="Text">அதனால் கவலையுற்ற மன்னன் பல இடங்களிலும் தேடிக் காணாமல் பித்துப் பிடித்தவன்போல் ஆடையின்றியே அலைந்து திரிந்தான். (62)</p>
<p class="Text">இவ்வாறு தேடியலைந்த மன்னன் ஒரு நாள் குருக்ஷேத்திரத்திலுள்ள ஒரு தாமரை தடாகத்தில் நான்கு அப்சரசுக்களோடு ஊர்வசி இருக்கக் கண்டான். (63)</p>
<p class="Text">அவளைக் கண்ட மன்னன் பித்துப் பிடித்தவனைப் போல “அடி என் காதலியே! நில். உன் இதயம் என்ன கல்லா? கபடமாகப் பேசுபவளே! சற்று நில். என்னோடு பேசச் சிறிது நேரம் நில்” என்று பலவாறாகப் பேசினான். (64)</p>
<p class="Text">இதைக் கேட்ட ஊர்வசி “மன்னனே! புத்தியற்ற உனது இந்தச் செயல்கள் போதும். இதனால் ஒரு பயனுமில்லை. இப்பொழுது நான் கருவுற்றிருக்கிறேன். இன்னும் ஒரு வருடம் கழித்து நீங்கள் இங்கே வாருங்கள். உங்களது ஒரு குமாரன் பிறப்பான். ஓரிரவு நானும் உங்களோடு இருப்பேன்” என்று கூறிச் சென்றாள். (65—67)</p>
<p class="Text">அதன் பிறகு ஊர்வசி மற்ற அப்சரப் பெண்டீர்களிடம் “இவர்தான் அனைத்து நற்குணங்களோடு கூடிய புரூரவஸ் என்கிற மன்னர். இந்தச் சிறந்த ஆண்மகனோடுதான் நான் இத்தனை நாட்களும் அவரது காதலில் மயங்கி இப்பூவுலகில் தங்கியிருக்கிறேன்” என்றாள். (68,69)</p>
<p class="Text">இதனைக் கேட்ட மற்ற அப்சரசுக்கள், “ஆகா! உண்மையில் இவரது அழகே அழகு. இதனால் நாங்களும் இவரோடு சிறிது காலம் சேர்ந்திருக்க விரும்புகிறோம்” என்றனர். (70,71)</p>
<p class="Text">அவள் கூறியபடியே ஒரு வருடம் நிறைந்ததும் மன்னன் புரூரவஸ் அங்கு வந்தான். அப்பொழுது ஊர்வசி ‘ஆயு’ என்ற பெயர் கொண்ட ஒரு பிள்ளையைப் பெற்று அம்மன்னனிடம் அளித்தாள். (72,73)</p>
<p class="Text">முன்பு தான் கூறியபடியே அவ்வரசனோடு ஓரிரவு தங்கி ஐந்து பிள்ளைகளைப் பெற்று அம்மன்னனிடம் அளித்தாள். (74)</p>
<p class="Text">மேலும் அவ்வரசனை நோக்கி “நம் இருவருடைய பரஸ்பர சிநேகிதத்தைக் கண்டு (காதலைக் கண்டு) அனைத்து கந்தர்வர்களும் மாமன்னரான தங்களுக்கு வரம் கொடுக்க விரும்புகிறார்கள். ஆகவே, தாங்கள் விரும்பிய வரத்தைக் கேளுங்கள்” என்றாள். (75)</p>
<p class="Text"><span class="char-style-override-7">இதைக் கேட்ட மன்னன் கூறலானான்——</span> “நான் அனைத்து பகைவர்களையும் வென்று விட்டேன். எனது வீர்யம் நஷ்டமடையாதது. என்னைச் சுற்றிலும் எனது சுற்றத்தார் நிரம்பியுள்ளனர். சேனைகளுக்கோ எல்லையில்லை. எனது பொக்கிஷம் நிரம்பியுள்ளது. இப்பொழுது ஊர்வசியோடு கூடியிருப்பதன்றி வேறு எதுவும் எனக்கு அடைய வேண்டியதில்லை. ஆகவே, நான் ஊர்வசியோடு கூடவே என் காலத்தைக் கழிக்க விரும்புகிறேன்.” இவ்வாறு மன்னன் கூறவே கந்தர்வர்கள் அவனுக்கு ‘அக்னிஸ்தாலீ’ என்கிற பாத்திரத்தைக் கொடுத்து மேலும் கூறினார்கள்—— “மன்னனே! இந்த அக்னியை வேதநெறிப்படி கார்கபத்யம், ஆகவனீயம், தட்சிணாக்னி என்கிற மூன்று பாகமாகச் செய்து, இதில் ஊர்வசியின் சேர்க்கை வேண்டும் என்கிற காமனையில் முறைப்படி வேள்வியைச் செய். அதனால் நிச்சயம் உனது விருப்பம் நிறைவேறும்.” (76—78)</p>
<p class="Text">இவ்வாறு அவர்கள் கூறக் கேட்ட மன்னன் அந்த அக்னிஸ்தாலியைப் பெற்றுக் கொண்டு வரும்போது வருகிற வழியில் நடுக்காட்டில், ‘அந்தோ! நான் எவ்வளவு பெரிய முட்டாள்? அவர்கள் தந்த அந்த அக்னிஸ்தாலியை எடுத்து வந்தேனே தவிர, ஊர்வசியை அழைத்து வரவில்லையே?’ என்று சிந்திக்கலானான். (79,80)</p>
<p class="Text">இவ்வாறு சிந்தித்த மன்னன் அந்த அக்னிஸ்தாலியை நடுக்காட்டிலேயே வைத்துவிட்டுத் தன் நகரம் வந்தடைந்தான். (81)</p>
<p class="Text">அங்கு நடு இரவில் கண்விழித்த மன்னன் இவ்வாறு சிந்தித்தான்—— ‘ஊர்வசியின் உலகத்தைப் பெறுவதற்காகவன்றோ கந்தர்வர்கள் அந்த அக்னிஸ்தாலியை எனக்கு தந்தனர். ஆனால், அதை நான் காட்டிலேயே வைத்துவிட்டு வந்துவிட்டேனே? ஆகையால், இப்பொழுது அதை எடுத்து வருவதற்கு நான் காட்டிற்குச் செல்வேன்’ என்று நினைத்து, அவன் அங்கு சென்று பார்க்க, அது அங்கே காணவில்லை. (82—84)</p>
<p class="Text">அக்னிஸ்தாலீ வைத்த இடத்தில் வன்னி மரத்தை நடுவிற்கொண்ட ஓர் அரசமரம் இருக்கக் கண்ட மன்னன் புரூரவஸ் இவ்வாறு நினைக்கலானான். (85)</p>
<p class="Text">‘நான் இங்கு தானே அக்னிஸ்தாலியைத் தூக்கி எறிந்தேன். அந்த ஸ்தாலிதானோ வன்னி மரத்தை நடுவில் கொண்ட அரசமரமாகி இருக்குமோ! (86)</p>
<p class="Text">ஆகவே, அக்னிரூபமான இந்த அரசமரத்தையே நமது நகரத்திற்கு எடுத்துச் சென்று, இதை அரணிக்கட்டையாக்கிக் கடைந்து அதிலிருந்து உண்டாகும் அக்னியை வைத்து உபாசிப்போமே’ என்றெண்ணினான். (87)</p>
<p class="Text">இவ்வாறு நினைத்த மன்னன் அந்த அரசமரத்தைத் தன் நகரத்திற்கு எடுத்துச் சென்று, அதில் ஓர் அரணிக்கட்டையைச் செய்தான். (88)</p>
<p class="Text">அதன்பின் அக்கட்டையை ஒவ்வொரு அங்குலமாகச் செய்து காயத்ரி மந்திரத்தை உச்சரித்தான். (89)</p>
<p class="Text">காயத்ரி மந்திரத்தை உச்சரித்ததனால் காயத்ரியின் இருபத்துநான்கு எழுத்துக்களுக்குத் தக்கவாறு இருபத்துநான்கு அங்குல அளவுள்ளதாக அரணிக்கட்டை உண்டாயிற்று. (90)</p>
<p class="Text">பின்பு அவ்வரணியைக் கடைந்து அதிலிருந்து அக்னியை எடுத்து, அதை மூன்றாக்கி வேதவிதிப்படி வேள்வியைச் செய்தான். (91)</p>
<p class="Text">அப்பொழுது ஊர்வசியின் சாலோக்யத்தைத் தான் பெறவேண்டும் என்கிற பயனை நினைத்து வேள்வி செய்தான். (92)</p>
<p class="Text">அதன்பின் அத்தீயில் பலவாறான ஹோமங்களைச் செய்து, அதன் பயனாக கந்தர்வ உலகையடைந்து ஊர்வசியோடு இணைபிரியாமல் சுகமாக வாழ்ந்து கொண்டிருந்தான். (93)</p>
<p class="Text">முதன்முதலில் ஒரே ஒரு அக்னி மட்டும்தான் இருந்தது. அந்த ஒன்றிலிருந்து இந்த மந்வந்தரத்தில் மூன்று அக்னிகளாக மாறி, அதுவே உலகில் பிரசாரமாகியது. (94)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-7">ஏழாவது அத்தியாயம் — ஜன்ஹு மகரிஷி கங்கையைக் குடித்தலும், ஜமதக்னி—விசுவாமித்திரர் தோற்றமும்</p>
<p class="Text"><span class="char-style-override-7">பராசரர் கூறுகிறார்——</span> புரூரவஸ் சக்கரவர்த்திக்கு மிகுந்த அறிஞனான ஆயு, அமாவசு, விசுவாவசு, ச்ருதாயு, சதாயு, அயுதாயு என்கிற ஆறு புத்திரர்கள் உண்டானார்கள். (1)</p>
<p class="Text">அமாவசுவிற்கு பீமன் என்கிற புத்திரன் பிறந்தான். பீமனுடைய மகன் காஞ்சனன். காஞ்சனனது மகன் சுஹோத்திரன். இவனது மகன் ஜன்ஹு. இவர் ராஜரிஷி. இவர் வேள்வி செய்து கொண்டிருக்கையில் கங்கை அவ்வேள்விச்சாலையில் புகுந்து அங்குள்ள அனைத்துப் பொருட்களையும் மூழ்கடிக்கக் கண்டு சினத்தினால் கண்கள் சிவக்க, பகவானாகிய யக்ஞ புருஷனைத் தியானத்தினால் இதயத்தில் நிறுத்தி, அத்தேஜஸினால் நிரப்பப்பட்டவராக அக்கங்கையைக் குடித்துவிட்டார். (2—4)</p>
<p class="Text">இதைக் கண்ட தேவரிஷிகள் அவரைச் சமாதானப்படுத்திக் கங்கையை விடுவித்து, அக்கங்கையை அவருடைய மகளாகச் செய்தார்கள். (அதனால், அக்கங்கைக்கு ‘ஜான்ஹவி’ என்கிற பெயருண்டாயிற்று.) (5,6)</p>
<p class="Text">இந்த ஜன்ஹு மகரிஷிக்குச் சுமந்து என்கிற ஒரு மகன் பிறந்தான். (7)</p>
<p class="Text">சுமந்துவின் மகன் அஜகன். இவனது மகன் பலாகாசுவன். இவன் மகன் குசன். குசனுக்கு குசாம்பன், குசநாபன், ஆர்த்தரஜஸ், வசு என நான்கு குமாரர்கள் பிறந்தனர். (8)</p>
<p class="Text">இவர்களில் குசாம்பன் என்பவன் ‘இந்திரனுக்குச் சமமான மகன் தனக்குப் பிறக்க வேண்டும்’ என்று விரும்பித் தவம் செய்தான். (9)</p>
<p class="Text">இவனுடைய கடுமையான தபசைக் கண்ட இந்திரன் ‘தனக்குச் சமானமாக வேறொருவன் உண்டாகக் கூடாது’ என்று பயந்து, தானே அவனுக்குப் புத்திரனாகப் பிறந்தான். (10)</p>
<p class="Text">அவனுக்குக் காதி என்று பெயர்; கௌசிகன் என்றும் அழைப்பர். இந்த காதி என்பவன் சத்தியவதி என்கிற பெண்ணைப் பெற்றான். அவளை பிருகுவின் மகனான ரிசீகர் தனக்குத் திருமணம் செய்து கொடுக்கும்படிக் கேட்டார். (11—13)</p>
<p class="Text">அதற்கு காதி, இம்முனிவரோ அந்தணர்; கிழவர்; மிகுந்த கோபமுடையவர். எனவே, இவருக்குத் தன் பெண்ணைத் திருமணம் முடிக்க மனம் இல்லாமல் அம்முனிவரிடம் ஒரு காது மட்டும் கறுப்பாகவும், மற்ற அவயவங்களெல்லாம் சந்திரனொத்த வெளுப்பாகவும், காற்றைப் போல் வேகமாகச் செல்லக் கூடியதுமான ஆயிரம் குதிரைகளைக் கன்னிகைக்கு விலையாகக் கேட்டான். (14)</p>
<p class="Text">இதைக் கேட்ட ரிசீகரும் “அப்படியே ஆகட்டுமே” என்று கூறி, வருணனிடமிருந்து அசுவ தீர்த்தத்தில் பிறந்த ஆயிரம் குதிரைகளைப் பெற்று, அவற்றைக் கன்யாசுல்கமாகக் காதியிடம் அளித்தார். (15)</p>
<p class="Text">அதன்பின் ரிசீகர் அந்த சத்தியவதி என்கிற கன்னிகையை மணந்தார். அதன்பின் ஒரு சமயம் தனக்குப் பிள்ளைப்பேறு வேண்டி சத்தியவதிக்காக வேள்வியில் அர்ப்பணிக்கப்படும் சருவை (சோற்றை)த் தயார் செய்தார். (16,17)</p>
<p class="Text">இதைக் கண்டு சத்தியவதி தன் தாயாருக்குப் புத்திரன் பிறக்க வேண்டுமென்று வேண்டிக் கொள்ள, ரிசீகரும் ஓர் உயர்ந்த க்ஷத்திரிய மகன் உண்டாக வேண்டுமென்று வேண்டி, அவளுடைய தாயாருக்காகவும் ஒரு சருவைத் தயார் செய்தார். (18)</p>
<p class="Text">இவ்வாறு அம்முனிவர் தன் மனைவிக்குப் பிரும்மதேஜஸோடு கூடிய பிள்ளை பிறக்க வேண்டுமென்று தீர்மானித்து இரண்டு சருக்களைத் தயார் செய்து தன் மனைவியிடம் “இந்த சரு உனக்கு. இந்த சரு உன் அன்னைக்கு” என்று கூறி, அவர் வனத்திற்கேகினார். (19)</p>
<p class="Text">பின் அவ்விருவரும் தங்கள் தங்கள் சருவைச் சாப்பிடத் தொடங்குகையில் சத்தியவதியின் தாய் “குழந்தாய்! உலகத்தில் எவனும் தன் புத்திரனுக்கு மேன்மையான குணங்கள் இருக்க வேண்டுமென்று விரும்புவானே தவிர, தன் மனைவியின் தம்பிக்கு அக்குணங்கள் இருக்க வேண்டுமென்று விரும்ப மாட்டான். (ஆகையால், உனக்கு உன் கணவர் தந்த சரு விசேஷ பயனுடையதாக இருக்கும்.) க்ஷத்திரிய ஜாதியான என் மகன் இப்பூவுலகை ஆள வேண்டியவன். ஆகையால், அப்படிப்பட்டவனுக்கு மேலான குணங்கள் இருக்கவேண்டிய அவசியமுண்டு. அந்தணனுக்கு பலம், பராக்கிரமம் ஆகியன நிறைந்திருப்பதனால் எந்த பயனும் இல்லை. ஆதலால், உனது சருவை எனக்குத் தா. எனது சருவை நீ எடுத்துக் கொள்” என்று கூறவே, சத்தியவதி தனது சருவைத் தன் தாய்க்கு அளித்தாள். (20—23)</p>
<p class="Text">அதன்பின் அம்முனிவர் காட்டிலிருந்து திரும்பி வர, கருவுற்றிருந்த தன் மனைவியின் உடலைக் கண்டு “அடிப்பாவி! செய்யத்தகாத செயலைச் செய்துவிட்டாயே! ஏனெனில், உனது தேகம் இவ்வளவு பயங்கரமாக இருக்கிறதே! (24,25)</p>
<p class="Text">நிச்சயம் நீ உன் தாய்க்காகத் தயார் செய்த சருவைச் சாப்பிட்டிருக்கிறாய் என்று தெரிகின்றது. இது தகுதியல்லவே. (26)</p>
<p class="Text">நான் அதில் அனைத்துச் செல்வங்கள், பராக்கிரமம், வீரம் மற்றும் பலம் முதலிய செல்வங்களைப் புகுத்தியிருக்கிறேன். உனது சருவில் அமைதி, ஞானம், பொறுமை முதலிய அந்தணர்களுக்குரிய குணங்களைப் புகுத்தியிருக்கிறேன். (27)</p>
<p class="Text">இதற்குமாறாக நீ இதை மாற்றினாயாகில் உனக்கு பயங்கரமான அஸ்திரம், சஸ்திரம் ஏந்தியவனாக, க்ஷத்திரிய தர்மத்தை ஏற்பவனாக ஒரு பிள்ளை பிறப்பான். உன் தாயாருக்கோ பொறுமை முதலான நற்குணங்கள் கொண்டு அந்தணர்களுக்குரிய ஆசார—அனுஷ்டாங்களுடைய குமாரன் பிறப்பான்” என்று கூறினார். இவ்வாறு தன் கணவர் கூறவே, அதைக் கேட்ட சத்தியவதி தன் கணவரது திருவடிகளைப் பிடித்துக் கொண்டு வணங்கி இவ்வாறு கூறலானாள். (28,29)</p>
<p class="Text">“பகவானே! தெரியாமையால் நான் அவ்வாறு செய்துவிட்டேன். ஆகவே, என் மேல் கருணை புரிய வேண்டும். எனது புத்திரன் அவ்வாறிருக்க வேண்டாம். சருவின் பயன் தவறாதாகையால் என் பேரனாவது அவ்வாறான குணங்களோடு ஆகட்டும்.” இதைக் கேட்ட முனிவர் கருணை கொண்டு “அவ்வாறே நீ கேட்டபடி ஆகட்டும்” என்றருளினார். (30,31)</p>
<p class="Text">அதன்பின் சத்தியவதி ஜமதக்னி என்கிற பிள்ளையைப் பெற்றாள். அவளது தாயார் விசுவாமித்திரரைப் பெற்றாள். அந்த சத்தியவதி சில காலத்திற்குப் பின்பு கௌசிகீ என்கிற நதியானாள். அந்த ஜமதக்னி இக்ஷ்வாகு குலத்தில் தோன்றிய ரேணு என்னும் அரசனுடைய மகளான ரேணுகை என்பவளைத் திருமணம் செய்து கொண்டார். (32—35)</p>
<p class="Text">இவளது திருவயிற்றில் அனைத்து க்ஷத்திரியர்களையும் அழித்தொழிக்கும் ‘பகவான் பரசுராமர்’ தோன்றினார்! இவர் அகில உலகங்களுக்கும் ஒரே தலைவரான ஸ்ரீமந்நாராயணரது ஆவேச அவதாரமாகும்! (36)</p>
<p class="Text">இந்த விசுவாமித்திரருக்குப் பிருகு வம்சத்தில் பிறந்த சுநச்சேபன் என்பவனை தேவதைகள் குமாரனாக அளித்தனர். இதனால் பின்னாளில் அவனது திருப்பெயர் தேவராதன் என்றாயிற்று. அதன்பின் விசுவாமித்திரருக்கு மதுச்சந்தன், தனஞ்ஜயன், கிருததேவன், அஷ்டகன், கச்சபன், ஹாரீதகன் என்ற ஆறு குழந்தைகள் பிறந்தனர். (37,38)</p>
<p class="Text para-style-override-7">அவர்களிடமிருந்து அநேக கௌசிக கோத்திரங்கள் உண்டாயின. அக்கோத்திரத்தார்கள் அனைவரும் வெவ்வேறு பிரவரமுள்ள குலங்களில் திருமணம் செய்து கொள்ள வேண்டியவர்கள் ஆனார்கள். (39)</p>
<p class="Foot-Note">(<span class="char-style-override-7">குறிப்பு:—</span> அந்தணர்களுள் ஒவ்வொரு வகுப்பைச் சேர்ந்தவர்கள் ஒவ்வொரு கோத்திரத்தில் பிறந்தவர்களாவார்கள். கோத்திரம் என்றால் வம்சம் என்று பொருள். அக்கோத்திரத்தை முதலில் தொடங்கியவர்கள் ரிஷிகளாய் இருப்பதால் அந்த ரிஷிகளுள் மூவரையோ, ஐவரையோ, எழுவரையோ கூட்டிக் கூட்டிக் கூடஸ்தர்களாகக் கூறப்பட்டிருக்கிறது. அவ்விதம் ஓர் அந்தணருடைய கூடஸ்த ரிஷிகள் (முதலில் அந்த வம்சத்தைத் தொடங்கியவர்) கூடிய கூட்டத்திற்கு ‘பிரவரம்’ எனப் பெயர்.)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் ஏழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-8">எட்டாவது அத்தியாயம் — காசிய வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> புரூரவஸின் மூத்த குமாரனான ஆயு என்பவன் ராகுவின் மகளைத் திருமணம் செய்து கொண்டான். அவளிடம் அவனுக்கு நகுஷன், க்ஷத்ரவிருத்தன், ரம்பன், ரஜி, அநேநஸ் என ஐந்து குமாரர்கள் பிறந்தார்கள். (1—3)</p>
<p class="Text">க்ஷத்ரவிருத்தனுக்கு சுஹோத்ரன் என்கிற மகன் பிறந்தான். இந்த சுஹோத்திரனுக்கு காசியன், காசன், கிருத்ஸமதன் என்று மூன்று புத்திரர்கள் பிறந்தனர். கிருத்ஸமதனுடைய பிள்ளை சௌனகர். இவர் நான்கு வர்ணங்களையும் தோற்றுவித்தவர். (4—6)</p>
<p class="Text">காசியனுடைய பிள்ளை காசிராஜனான காசேயன் என்பவன். இந்த காசேயனுக்கு ராஷ்ட்ரன் என்கிற மகன் பிறந்தான். இவனது மகன் தீர்க்கதபஸ். இவனது குமாரன் தன்வந்தரி. (7,8)</p>
<p class="Text">இந்த தன்வந்தரியின் உடலும் புலன்களும் மூப்பு, நரை முதலிய விகாரங்களற்றதாக இருந்தன. அனைத்துப் பிறவிகளிலும் அனைத்து சாஸ்திரங்களையும் நன்கறிந்தவராக இருந்தார். முற்பிறவியில் பகவான் ஸ்ரீமந்நாராயணன் ‘நீ காசிராஜாவின் வம்சத்தில் பிறந்து அனைத்து ஆயுர்வேதங்களையும் எட்டு பாகங்களாகப் பிரிப்பாயாக. மேலும் வேள்விகளில் ஹவிர்பாகத்தையும் புசிக்கக் கடவாயாக!’ என்று வரமளித்திருந்தார். (9,10)</p>
<p class="Text">இந்த தன்வந்தரியின் மகன் கேதுமான். கேதுமானது குமாரன் பீமரதன். இவனது பிள்ளை திலோதாசன். இவன் குமாரன் பிரதர்தனன். (11)</p>
<p class="Text">இவன் பத்ரசிரேண்ய வம்சத்தையே அழித்து அனைத்துப் பகைவர்களையும் வெற்றி கொண்டான். அதனாலே அவனது திருப்பெயர் சத்ருஜித் என்றாயிற்று. (12)</p>
<p class="Text">இவனுடைய தந்தையான திவோதாசன் தன் பிள்ளையான இவனிடத்தில் மிகவும் அன்பு கொண்டிருந்ததால் ‘வத்ஸ! வத்ஸ!’ என்றழைத்தான். அதனால் இவனுக்கு ‘வத்ஸன்’ என்கிற ஒரு பெயரும் உண்டாயிற்று. (13)</p>
<p class="Text">வாய்மையையே இவன் கடைப்பிடித்தொழுகியதால் இவனது திருப்பெயர் ‘ருதத்வஜன்’ என்றாயிற்று. (14)</p>
<p class="Text">மேலும் இவன் ‘குவலயம்’ என்கிற ஓர் அற்புதமான குதிரையைப் பெற்றிருந்தான். ஆகையால், இவ்வுலகினர் இவனை ‘குவலயாசுவன்’ என்ற புகழ் பெற்ற பெயரால் அழைத்தனர். (15)</p>
<p class="Text">இந்த வத்ஸனுக்கு ‘அலர்க்கன்’ என்றொரு மகன் பிறந்தான். இவனைப் பற்றி இந்தவொரு சுலோகம் இன்று வரை பாடப்படுகிறது. (16)</p>
<p class="Text">‘முற்காலத்தில் அலர்க்கனைத் தவிர, மற்ற எவருமே அறுபத்தாறாயிரம் வருட காலம் இளமையாகவே இருந்து இவ்வுலகை அனுபவித்தவர் கிடையாது’ என்பதே. (17)</p>
<p class="Text">இந்த அலர்க்கனது மகன் சந்நதி. இவனது மகன் சுநீதன். சுநீதனுக்கு சுகேது. சுகேதுவிற்கு தர்மகேது. தர்மகேதுவிற்கு சத்தியகேது. சத்தியகேதுவின் மகன் விபு. விபுவின் குமாரன் சுவிபு. இவனது மகன் சுகுமாரன். சுகுமாரனது மகன் திருஷ்டகேது. இவனது மகன் வீதிஹோத்திரன். இவன் பிள்ளை பார்க்கன். இவனுக்கு பார்க்கபூமி என்கிற பிள்ளை பிறந்தான். இந்த பார்க்கபூமியிடமிருந்து நான்கு வருணங்களும் நன்கு பரவின. இவ்வாறு காசியனுடைய வம்சத்தரசர்களது வருணனையைக் கூறினேன். இனி ரஜியின் வம்ச பரம்பரையைக் கூறுகிறேன், கேட்டுக் கொள்ளுங்கள். (18—21)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் எட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-9">ஒன்பதாவது அத்தியாயம் — மன்னனான ரஜி மற்றும் அவனது குமாரர்களது சரித்திரம்</p>
<p class="Text"><span class="char-style-override-7">பராசரர் கூறுகிறார்——</span> ரஜிக்கு ஒப்பற்ற பராக்கிரம வீர்யங்களுள்ள ஐந்நூறு குமாரர்கள் இருந்தனர். (1)</p>
<p class="Text">ஒரு முறை தேவர்களுக்கும் அசுரர்களுக்கும் போர் மூண்டபோது ஒருவர் மற்றொருவரை வெற்றி கொள்ள வேண்டுமென்கிற ஆசையில் தேவர்களும் அசுரர்களும் பிரும்மதேவரிடம் சென்று “பகவானே! எங்கள் இருவருள்ளும் மூண்ட போரில் யார் வெற்றி பெறுவர்?” என்று கேட்டனர். (2,3)</p>
<p class="Text">இதைக் கேட்ட பிரும்மதேவர், “மன்னான ரஜி அஸ்திர—சஸ்திரங்களுடன் எந்தக் கட்சியிலிருந்து போர் புரிவானோ, அந்தக் கட்சிக்குத்தான் வெற்றி கிடைக்கும்” என்று கூறினார். (4,5)</p>
<p class="Text">இதைச் செவியுற்ற அசுரர்கள் ரஜி மன்னனிடம் சென்று தங்களுக்குப் போரில் உதவி புரிய வேண்டுமெனக் கேட்க, அதற்கு ரஜி, “நீங்கள் தேவர்களை வெற்றி கொண்டபின், என்னை இந்திரனாக இருக்க சம்மதிப்பீர்களேயானால், நான் உங்கள் பக்கலிலிருந்து போர் புரிவேன்” என்று கூறினான். (6,7)</p>
<p class="Text">இதைக் கேட்ட அசுரர்கள், “மன்னனே! நாங்கள் ஒன்று சொல்லி அதற்கு மாறாக வேறொரு காரியத்தைச் செய்ய மாட்டோம். எங்களுக்கு இந்திரன் பிரகலாதன்தான். அதற்காகத்தான் எங்களது இந்த முயற்சி” என்று கூறிவிட்டு அசுரர்கள் திரும்பிச் சென்றனர். அப்பொழுது தேவர்கள் ரஜி மன்னனிடம் வந்து அசுரர்கள் கேட்டது போலவே கேட்க, அந்த மன்னனும் அசுரர்களிடம் கூறியது போலவே தேவர்களிடமும் கூறினான். அதைக் கேட்ட தேவர்கள் “நீங்களே எங்களுக்கு இந்திரனாக இருப்பீர்” என்று அவன் கூறியதை ஏற்றுக் கொண்டனர். (8)</p>
<p class="Text">ஆகையால், ரஜி மன்னன் தேவர்களுக்கு உதவி செய்து, அநேக உயர்ந்த அஸ்திரங்களால் அசுரசேனைகள் முழுவதையும் அழித்தொழித்தான். (9)</p>
<p class="Text">இவ்வாறு பகைவர்கள் அனைவரையும் வெற்றிகொண்டபின் தேவர்கோனான இந்திரன் மன்னன் ரஜியின் இரு பாதங்களையும் தன் தலைமேல் வைத்துக் கொண்டு (அதாவது, அவனை வணங்கி), “பயத்திலிருந்து எங்களைக் காப்பாற்றியதாலும் அன்னதானமிட்டதாலும் தாங்கள் எங்களுக்குத் தந்தையாகிவிட்டீர்கள். இதனால் அகில உலகங்களுக்கும் மிகவும் மேலானவராக ஆகிவிட்டீர்கள். ஏனெனில், நான் தங்களுக்கு மகனாகிவிட்டேன். மகன் மூவுலகங்களுக்கும் அதிபதியாக இருப்பது தந்தைக்குச் சிறப்பல்லவா?” என்று கூறி வணங்கினான். (10,11)</p>
<p class="Text"><span class="char-style-override-7">இதைக் கேட்ட மன்னன் ரஜி கூறினான்——</span> “மிகவும் நல்லதாயிற்று. அப்படியே ஆகட்டும். பகைவனானாலும் இச்சகம் (முகஸ்துதி) பேசித் திருவடிகளில் வீழ்ந்து வணங்கி வேண்டிக் கொண்டானானால் அதனை மறுத்தல் தகாத காரியம். (அப்படியிருக்கத் தன் கட்சியில் இருப்பவன் காலில் விழுந்து வணங்கி வேண்டினால் சொல்வதற்கு என்ன இருக்கிறது?) இவ்வாறு கூறிய மன்னன் தன் தலைநகரத்திற்கு ஏகினான். (12,13)</p>
<p class="Text">இவ்வாறு நூறு அசுவமேத யாகங்கள் செய்த இந்திரன் இந்திரப்பதவியில் நிலைத்திருந்தான். சில காலத்திற்குப்பின் ரஜி சுவர்க்கத்தை அடைந்த பிறகு தேவரிஷியான நாரதர் கூற, ரஜி மன்னனின் புத்திரர்கள் தங்கள் தந்தைக்குப் புத்திரனாக இருக்கும் நிலையைப் பெற்ற இந்திரனிடம் சென்று, “நாங்களும் தங்கள் தந்தையான ரஜிக்கு மகன்கள். ஆகையால், எங்களுக்கும் அதில் பங்கு தரவேண்டும்” என்று கேட்டனர். (14,15)</p>
<p class="Text">அப்பொழுது இந்திரன் பங்கு தர மறுத்ததனால் பெரும் பலவான்களாகிய ரஜியின் புதல்வர்கள் இந்திரனை வெற்றி கொண்டு தாங்களே இந்திரப்பதவியை அனுபவித்தார்கள். (16)</p>
<p class="Text">இவ்வாறு வெகுகாலம் கழியவே ஒரு நாள் தேவகுருவான பிருகஸ்பதி தனித்து உட்கார்ந்திருக்கக் கண்டு, மூவுலகங்களிலும் நடக்கும் வேள்விகளில் தனக்கு வேள்விக்குரிய அவிர்பாகம் கிடைக்காததனால் வருந்திய இந்திரன் அவரிடம் முறையிடலானான். (17)</p>
<p class="Text">“தாங்கள் எனது மனநிறைவிற்காக ஓர் இலந்தைப் பழ அளவாவது வேள்விகளில் அளிக்கும் ‘புரோடாசம்’ என்கிற அவிர்பாகத்தைத் தர ஏற்பாடு செய்யக் கூடாதா?” இந்திரன் இவ்வாறு கூறவே பிருகஸ்பதி கூறலானார். (18)</p>
<p class="Text">“அப்படியானால் நீ ஏன் முதலிலேயே இதைக் கூறவில்லை? உனக்காக நான் எதைத்தான் செய்யமாட்டேன்? நல்லது. இன்னும் சில நாட்களிலேயே நான் உன்னை உனது பதவியில் நிற்க வைப்பேன்.” இவ்வாறு கூறிய பிருகஸ்பதி, ரஜியின் புத்திரர்களின் அறிவு மோகமடையும் படியாகவும், இந்திரன் தேஜஸ் (பலம்) வளரும்படியாகவும் அபிசார வேள்வியைச் செய்தார். (19)</p>
<p class="Text">புத்தியை மயங்கும்படிச் செய்யும் அந்த அபிசார வேள்வியால் மயங்கிய புத்தியராய் ரஜியின் மக்கள் அந்தணர்களிடம் பகைமை கொண்டு அறநெறி நழுவி, வேதங்களை மறந்து வேதத்திற்குப் புறம்பாகச் செயல்பட்டார்கள். இவ்வாறு அவர்கள் அறநெறி வழுவியதால் இந்திரன் போரிட்டு அவர்களை வதைத்தான். புரோகிதரால் வளர்க்கப்பட்ட தேஜஸ் உடைய இந்திரன் சுவர்க்க உலகில் மீண்டும் தன் அதிகாரத்தைச் செலுத்தலானான். (20—22)</p>
<p class="Text">இவ்வாறு இந்திரன் தன் பதவியிழந்து, பின் தன் பதவியைப் பெற்ற இக்கதையைக் கேட்பவன் தன் பதவியை இழக்க மாட்டான். மேலும் அவனுக்குத் தீங்கு நினைக்கும் எண்ணமும் தோன்றாது. (புரூரவஸின் மூத்த குமாரனான ஆயுவின் இரண்டாவது பிள்ளை) ரம்பனுக்கு மக்கட்பேறில்லை. (23,24)</p>
<p class="Text">க்ஷத்ரவிருத்தனுக்கு மகன் பிரதிக்ஷத்ரன். இவனது மகன் ஸஞ்ஜயன். ஸஞ்ஜயனது குமாரன் ஜயன். ஜயனது மகன் விஜயன். விஜயனது மகன் கிருதன். கிருதனது மகன் ஹர்யதனன். ஹர்யதனனது மகன் சகதேவன். இவன் மகன் அதீனன். இவனது குமாரன் ஜயத்சேனன். இவனது மகன் ஸம்ஸ்க்ருதி. ஸம்ஸ்க்ருதியின் பிள்ளை க்ஷத்ரதர்மன். இவர்கள் அனைவரும் க்ஷத்ரவிருத்தனது வம்சத்தைச் சேர்ந்தவர்கள். (25—27)</p>
<p class="Text">இனி நான் நகுஷனது வம்சத்தைப் பற்றிக் கூறுவேனாக. (28)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் ஒன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-10">பத்தாவது அத்தியாயம் — யயாதி மன்னனின் சரித்திரம்</p>
<p class="Text"><span class="char-style-override-7">பராசரர் கூறுகிறார்——</span> நகுஷ மகாராஜனுக்கு யதி, யயாதி, ஸம்யாதி, ஆயாதி, வியாதி, கிருதி என்று ஆறு மைந்தர்கள் பிறந்தார்கள். இவர்கள் அனைவரும் பெரும் பராக்கிரமசாலிகளாகவும் பலம் பொருந்தியவர்களாகவும் இருந்தனர். (1)</p>
<p class="Text">இவர்களில் மூத்தவனான யதி என்பவன் அரசாட்சியை விரும்பாததனால் யயாதி என்பவன் அரசுரிமையைப் பெற்றான். யயாதி சுக்ராசார்யாருடைய பெண்ணான தேவயானி என்பவளையும், விருஷபர்வா என்கிற மன்னனின் மகளான சர்மிஷ்டை என்பவளையும் மணந்து கொண்டான். (2—4)</p>
<p class="Text">அவனது வம்சத்தைப் பற்றிய சுலோகம் ஒன்று உண்டு. ‘தேவயானி என்பவள் யது, துர்வசு என்கிற இரு மைந்தர்களைப் பெற்றாள். சர்மிஷ்டை என்பவள் த்ருஹ்யு, அனு, புரு என்கிற மூன்று மைந்தர்களைப் பெற்றாள்’ என்பதாம். (5,6)</p>
<p class="Text">(யயாதி மன்னன் சர்மிஷ்டையிடம் அன்பு அதிகமாகக் கொண்டிருந்ததைக் கண்ட தேவயானி தன் தந்தை சுக்ராசாரியாரிடம் தெரிவிக்க,) அந்த சுக்ராசாரியார் கொடுத்த சாபத்தினால் யயாதிக்கு இளமையிலேயே கிழட்டுத்தனத்திற்கு அறிகுறியான மூப்பு நரை பீடித்துக் கொண்டது. (7)</p>
<p class="Text">(இதனால் மனம் வருந்திய யயாதி மன்னன் அவர் பாதங்களில் வீழ்ந்து வணங்கி வேண்ட, அதனால் மனமிரங்கிய சுக்ரர் ‘அவனது மூப்பை மற்றொருவருக்கு மாற்றி, அவரது இளமையைப் தான் பெற்றுக் கொள்ளலாம்’ என்று அவ்வரசனுக்கு வரமளித்தார்.) இவ்வாறு வரமளித்ததால் யயாதி தன் மூத்த மகனான யதுவிடம் தன் கிழத்தனத்தை மாற்றிக் கொள்ள வேண்டி, “குழந்தாய்! உனது பாட்டனாரது சாபத்தினால் எனக்கு இந்த இளமையிலேயே மூப்பு வந்து மூண்டது. இப்பொழுது அவரது திருவருளால் இந்த மூப்பை உனக்குத் தர விரும்புகிறேன். (8,9)</p>
<p class="Text">இன்னும் உலக இன்பங்களைத் துய்க்க வேண்டுமென விரும்புகிறேன். அதை அனுபவித்து இன்னும் முழு மனநிறைவு பெறவில்லை. ஆகவே, ஓராயிரம் வருட காலம் நான் உனது இளமையைப் பெற்று உலக இன்பங்களைத் துய்க்க விரும்புகிறேன். இவ்விஷயத்தில் நீ ஒன்றும் மறுப்பு கூறக் கூடாது.” இவ்வாறு தந்தை கூறியதும் யது தன் தந்தையின் மூப்பைப் பெற்றுக் கொள்ள விரும்பவில்லை. (10,11)</p>
<p class="Text">இதனால் (சினம் கொண்ட) அவனது தந்தை “உனது குழந்தைகள் அரசபீடத்தை இழந்திருக்கக் கடவது” என்று சாபமளித்தான். அதன்பின் மன்னனான யயாதி தன் பிற மகன்களான துர்வசு, த்ருஹ்யு, அனு முதலியவர்களிடமும் ‘அவர்களது இளமையைத் தந்து தனது மூப்பைப் பெற்றுக் கொள்ளும்படி’ வேண்ட, அவர்கள் ஒவ்வொருவரும் மறுத்தமையால் அம்மன்னன் அவர்களையும் சபித்தான். (12—14)</p>
<p class="Text">முடிவில் அனைவருக்கும் இளையவனான சர்மிஷ்டையின் புதல்வனான புருவிடமும் இதேபோல கேட்க, அவன் மிகவும் வணக்கத்தோடும் ஆதரவோடும் தந்தையை வணங்கிப் பெருந்தன்மையோடு “இது என்மேல் தாங்கள் கொண்ட பெருத்த அனுக்கிரகமே” என்று கூறித் தனது தந்தையின் மூப்பைப் பெற்றுத் தன் இளமையை அவருக்கு அளித்தான். (15—17)</p>
<p class="Text">மன்னனான யயாதி தன் மகன் புருவின் இளமையைப் பெற்று அறநெறி வழுவாது அந்தந்த காலங்களுக்கேற்றவாறு தன் விருப்பப்படி அனைத்து இன்பங்களையும் அனுபவித்துக் கொண்டு, தன் குடிமக்களை நன்கு பரிபாலித்து வந்தான். (18,19)</p>
<p class="Text">அதன்பின் விச்வாசி என்கிற அப்சரப் பெண்ணுடனும், தேவயானியுடனும் பலவாறாக இன்பங்களைத் துய்த்து ‘நான் என் காமங்களின் எல்லையை அடைவேன்’ என்றெண்ணித் தினமும் அதே நினைவாகவே இருந்தான். (20)</p>
<p class="Text">எப்பொழுதும் இன்பங்களைத் துய்ப்பதிலேயே ஊன்றிய மனம் கொண்டவனாக இருந்ததனால், அந்த காமனைகள் அவனுக்கு மிகமிக இனியவைகளாகவே தோன்றின. (21)</p>
<p class="Text">ஆகவே இப்பாடல்களைப் பாடினான்—— “உலகியல் இன்பங்களை நித்தமும் அனுபவிப்பதனால் என்றுமே மனம் அமைதி அடைவதில்லை, நிறைவை அடைவதில்லை. ஆனால், தீயில் நெய்யை ஊற்ற ஊற்ற அத்தீ பெருகுவது போல, இதுவும் பெருகிக் கொண்டேதான் இருக்கும். (22,23)</p>
<p class="Text">அனைத்து உலகங்களிலும் எத்துணை யவம் முதலிய தானியங்கள், பொன், ஆடு—மாடு—குதிரை போன்ற செல்வங்கள், பெண்கள் ஆகியன அனைத்தும் ஒரு மனிதனுடைய ஆசைக்குப் போதாமல் இருக்கின்றன. அதாவது எந்தவொரு மனிதனுக்கும் முழு மனநிறைவைத் தருபவைகளாக ஆகமாட்டா. ஆகவே, இந்த ஆசையை முழுமையாகத் தியாகம் செய்தாக வேண்டும். (24)</p>
<p class="Text">அனைத்து ஜீவராசிகளிடமும் விருப்பு—வெறுப்பு என்கிற பாவமான ஓர் எண்ணத்தை வைக்காமல் சமமான எண்ணம் கொண்ட ஒருவனுக்கு அனைத்து திசைகளிலும் இன்பமே தோன்றும். அதாவது எத்திசையானாலும் அத்திக்கிலும் இன்பமே கிடைக்கும். (25)</p>
<p class="Text">தீய எண்ணம் கொண்டவர்களுக்கு எது மிகவும் விடமுடியாததோ, எது கிழட்டுப் பருவத்திலும் விட்டு நீங்காததோ, அந்த காமனை என்னும் தீராத ஆசையை புத்தியுள்ளவன் தூர உதறித் தள்ளிச் சுகமாகப் பரிபூரணத்தை (அமைதியான நிலையை) அடைகிறான். (26)</p>
<p class="Text">இளமை நீங்கிக் கிழட்டுத்தனம் வரும்போது கேசம் வெளுத்துப் போகிறது, பற்கள் உதிர்ந்துவிடுகின்றன. ஆனால், அந்த கிழட்டு வயதிலும் ‘இன்னும் உயிரோடிருக்க வேண்டும்’ என்கிற ஆசையும் பொருளாசையும் பெருகுகிறதே தவிர குறைவதில்லையே; மெலிவதுமில்லை; இளைப்பதுமில்லை. உலகியல் இன்பசுகங்களில் மனம் வைத்த எனக்கு ஓராயிரம் வருடங்கள் அனுபவித்துக் கழிந்தன. இருந்தும் எனது ஆசை சிறிதும் குறையாமல், ஒழியாமல் வளர்ந்து கொண்டே இருக்கின்றனவே! (27,28)</p>
<p class="Text">ஆகவே, இனி இந்த உலகியல் ஆசைகளைத் துறந்து, எனது மனதை இறைவனிடமே நிரந்தரமாகச் செலுத்தி, விருப்பு—வெறுப்பு என்னும் இரட்டைகளைக் களைந்து, யான்—எனது என்னும் அகங்காரத்தையும் நீக்கிக் காடுகளில் உள்ள விலங்குகளுடன் திரிவேனாக.” (29)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சிந்தித்த யயாதி மன்னன் தன் மகனான புருவிடமிருந்து பெற்ற இளமையை அவனிடமே திரும்பத் தந்து தனது மூப்பைப் பெற்று, அவனை அரசுக்கட்டிலில் அமர வைத்து வனம் புகுந்தான். (30)</p>
<p class="Text">அவன் தென்கிழக்கு திசையில் துர்வசுவையும், மேற்கில் த்ருஹ்யுவையும், தெற்கில் யதுவையும், வடக்கில் அனுவையும் சிற்றரசர்களாக்கிப் புருவைப் பூமண்டலம் அனைத்திற்கும் மன்னனாக முடிசூட்டி, தான் காட்டிற்குச் சென்றான். (31,32)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பத்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-11">பதினோராவது அத்தியாயம் — யது வம்சத்தின் வருணனையும், ஆயிரம் கைகள் படைத்த கார்த்தவீர்யார்ஜுனனின் சரித்திரமும்</p>
<p class="Text"><span class="char-style-override-7">பராசரர் கூறுகிறார்——</span> இப்பொழுது நான் யயாதி மன்னனின் முதல் மகனான யதுவின் வம்சத்தைப் பற்றி வர்ணிக்கிறேன். இந்த வம்சத்தில் தான், அகில உலகங்களுக்கும் இருப்பிடமாய், மனிதர், சித்தர், கந்தர்வர், யட்சர், அரக்கர், குஹ்யர், கிம்புருஷர், அப்சரசுகள், நாகர், பறவைகள், தைத்தியர்கள், தானவர்கள், பன்னிரண்டு ஆதித்யர்கள், பதினோரு ருத்ரர்கள், எட்டு வசுக்கள், இரண்டு அசுவினிகுமாரர்கள், ஏழு மருத்துக்கள், தேவரிஷிகள் ஆகியவர்களினாலும், முக்தி பெற விருப்பமுடையவர்களாலும், அறம், பொருள், இன்பம், வீடு என்கிற நான்கு பெரும் பேறுகளை அடைய விரும்புபவர்களாலும், தங்கள் தங்கள் விருப்பங்களைப் பெறும் பொருட்டுத் துதிக்கப்பட்டவராகவும், முதலும் முடிவுமற்றவராகவும், எல்லையற்ற பெருமைகளுக்கு ஒரே இடமாக விளங்குபவருமான பகவான் ஸ்ரீமந்நாராயணரே உலகங்களைக் காத்திட வேண்டித் திருவிளையாடல்கள் புரிவதற்காகவென்றே தன் தெய்வீக மங்களமான திருமேனியோடு அவதரித்தருளினார். இது விஷயமாக இந்தச் சுலோகம் விளங்குகிறது. (1—3)</p>
<p class="Text">“யதுவின் வம்சத்தை ஒருவன் கேட்பதனால் அனைத்து பாவங்களினின்றும் விடுவிக்கப் படுவான். ஏனெனில், அந்த வம்சத்தில்தான் பரம்பொருளான ஸ்ரீமகாவிஷ்ணு ‘ஸ்ரீகிருஷ்ணன்’ என்னும் திருநாமத்தோடு மனிதனாகத் திருவவதாரம் செய்தார்” என்பதாகும். (4)</p>
<p class="Text">யதுவிற்கு ஸஹஸ்ரஜித், க்ரோஷ்டு, நளன், நகுஷன் என்ற பெயர் கொண்ட நான்கு குமாரர்கள் பிறந்தனர். ஸஹஸ்ரஜித்திற்கு சதஜித் என்பவன் குமாரன். சதஜித்தின் மகன்கள் ஹைஹயன், ஹேஹயன், வேணுஹயன் என்று மூன்று குமாரர்கள் பிறந்தனர். (5—7)</p>
<p class="Text">ஹைஹயனது குமாரன் தர்மன், தர்மனது மகன் தர்மநேத்ரன், தர்மநேத்ரனுக்கு குந்தி, அந்த குந்திக்கு ஸஹஜித். இவனது மகன் மஹிஷ்மான். இந்த மஹிஷ்மான் என்பவன்தான் மாஹிஷ்மதி என்கிற நகரத்தை நிர்மாணித்தான். (8,9)</p>
<p class="Text">மஹிஷ்மானது புதல்வன் பத்ரசிரேண்யன். இவனது மகன் துர்தமன். இவன் புத்திரன் தனகன். இந்த தனகனுக்கு நான்கு குமாரர்கள். க்ருதவீர்யன், க்ருதாக்னி, க்ருததர்மன், க்ருதௌஜஸ் என்பவர்கள். இந்த க்ருதவீர்யனுக்கு ஆயிரம் கைகள் கொண்ட, ஏழு த்வீபங்களுக்கும் அதிபதியான அர்ஜுனன் என்பவன் பிறந்தான். (10,11)</p>
<p class="Text">இவன் ஸ்ரீமந்நாராயணரது அம்சமாக அத்ரி—அனசூயை தம்பதிகளுக்குக் குமாரனாகத் திருவவதாரம் செய்த தத்தாத்ரேய மகாமுனிவரை உபாசித்து, அவரது அருளால் ஆயிரம் திருக்கைகள், வேதநெறிக்கும் புறம்பானவற்றிலிருந்து நிவாரணம், தனக்கென்று விதிக்கப்பட்ட தர்மநெறி தவறாமை, போரில் அனைத்து உலகங்களையும் வெற்றி கொள்ளுதல், தர்மநெறி வழுவாது குடிமக்களைக் காத்தல், பகைவர்களிடம் தோல்வி அடையாமை, அனைத்துலகங்களும் கொண்டாடும்படியான ஒரு மகாபுருஷனால் மரணம் என்பது போன்ற பல வரங்களைப் பெற்று உலகை ஆண்டான். (12)</p>
<p class="Text">இந்த அர்ஜுனன் ஏழு த்வீபங்களைக் கொண்ட இவ்வுலகை நன்கு பரிபாலித்துக் கொண்டு பத்தாயிரம் வேள்விகளைச் செய்தான். (13,14)</p>
<p class="Text">அவனைப் பற்றிய இந்தச் சுலோகத்தை இன்றும் கூறி வருகின்றனர். (15)</p>
<p class="Text para-style-override-7">‘வேள்வி புரிதல், தானமளித்தல், தவம் செய்தல், வணங்கிய தன்மை, கல்வி முதலிய நற்குணங்களில் இந்த கார்த்தவீர்யார்ஜுனனை எந்தவொரு மன்னனும் ஒத்தவர்களில்லை. இவனுடைய அரசாட்சியில் எவரும் எந்தவொரு பொருளையும் இழந்ததில்லை.’ (16,17)</p>
<p class="Foot-Note">(<span class="char-style-override-7">குறிப்பு:—</span> ‘இக்காலத்திலும் இவனது திருப்பெயரைக் கூறுபவன், தான் இழந்த பொருள்களைத் திரும்பப் பெறுகிறான்’ என்று ‘ஹரிவம்சம்’ என்கிற நூலில் கூறப்பட்டுள்ளது.)</p>
<p class="Text">இவ்வாறு இவன் எண்பத்தைந்தாயிரம் வருட காலம், நீண்ட ஆரோக்கியம், பெருஞ்செல்வம், பெருத்த பலம்—பராக்கிரமம் ஆகியனவற்றில் எவ்விதக் குறைவுமின்றிச் செங்கோல் செலுத்தி வந்தான். (18)</p>
<p class="Text">ஒரு சமயம் இந்த கார்த்தவீர்யார்ஜுனன் மது நிறையப் பருகி, மதர்த்து நர்மதையாற்றில் நீர்விளையாட்டில் ஈடுபட்டிருந்த போது, அனைத்து தேவர்கள், தானவர்கள், கந்தர்வர்கள் மற்றும் அனைத்து மன்னர்களையும் வெற்றி கொண்டு, அதனால் செருக்கி நின்ற ராவணன் தன் திக்விஜய சமயத்தில் கார்த்தவீர்யனது மாஹிஷ்மதி நகரையும் வெற்றிகொள்ள நினைத்து அங்கு படையெடுக்க, அப்பொழுது இந்த கார்த்தவீர்யன் சிறிதும் சிரமமின்றி ராவணனைச் சிறைப்பிடித்து ஒரு விலங்கு போலக் கட்டித் தன் நகரத்தில் மக்கள் நடமாட்டமில்லாத ஓரிடத்தில் அடைத்து வைத்தான். (19)</p>
<p class="Text">இந்த கார்த்தவீர்யனுக்கு எண்பத்தைந்தாயிரம் வருடங்கள் கழிந்ததும் பகவானான ஸ்ரீமந்நாராயணரது அம்சாவதரமாகத் திருவவதரித்த பரசுராமர் அவனை வதம் செய்தார். (20)</p>
<p class="Text">இவனது நூறு குமாரர்களில் சூரன், சூரசேனன், விருஷசேனன், மது, ஜயத்வஜன் என்கிற ஐந்து குமாரர்களும் முக்கியமானவர்கள். (21)</p>
<p class="Text">இவர்களில் ஜயத்வஜனுக்குத் தாலஜங்கன் என்கிற திருக்குமாரன் பிறந்தான். இவனுக்கு தாலஜங்கன் என்கிற பெயர் கொண்ட நூறு குமாரர்கள் பிறந்தனர். இவர்களில் மூத்தவன் வீதஹோத்ரன் என்பவன்; இரண்டாமவன் பரதன். (22—24)</p>
<p class="Text">இந்த பரதனது மகன் விருஷன். இவனது மகன் மது. மதுவின் மகன்கள் விருஷ்ணி முதலிய நூறு பேர்கள். (25—27)</p>
<p class="Text">விருஷ்ணியின் குலத்தில் பிறந்தவர்களுக்கு விருஷ்ணிகள் என்று பெயர். (28)</p>
<p class="Text">மதுவின் குலத்தார்கள் மதுக்கள் என்றழைக்கப்பட்டனர். யதுவின் வம்சத்தார்கள் அவனது பெயரினாலேயே யாதவர்கள் என்றழைக்கப்பட்டனர். (29,30)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-12">பன்னிரண்டாவது அத்தியாயம் — யதுவின் மகனான குரோஷ்டுவின் வம்சம்</p>
<p class="Text"><span class="char-style-override-7">பராசரர் கூறுகிறார்——</span> யதுவின் மகனான குரோஷ்டுவிற்கு த்வஜினீவான் என்று பெயர் கொண்ட மகன் பிறந்தான். (1)</p>
<p class="Text">இவனது மகன் சுவாதி. சுவாதிக்கு ருசங்கு. ருசங்குவிற்கு சித்திரரதன். இவன் மகன் சசிபிந்து. இவன் சக்கரம், ரசமணி, கத்தி, கேடயம், கொடி, நிதி (பொக்கிஷம்), தேர் என்னும் உயிரற்ற ரத்தினங்களையும், மனைவி, புரோகிதன், சேனாபதி, ரதகாரன், காலாட்படை, குதிரைப்படை, யானைப்படை என்னும் ஏழு உயிருள்ள ரத்தினங்களையும் ஆக மொத்தம் பதினான்கு ரத்தினங்களுக்கும் அதிபதியாகச் சக்கரவர்த்தியாக அரசு புரிந்தான். (2,3)</p>
<p class="Text">இவனுக்கு ஒரு லட்சம் மனைவிகளும், பத்து லட்சம் குழந்தைகளும் இருந்தனர். (4,5)</p>
<p class="Text">இவர்களில் பிருதுசிரவஸ், பிருதுகர்மா, பிருதுகீர்த்தி, பிருதுயசஸ், பிருதுஜயன், பிருதுதானன் என்கிற அறுவரும் முக்கியமானவர்கள். (6)</p>
<p class="Text">பிருதுசிரவஸின் புத்திரன் பிருதுதமன். இவனது பிள்ளை உசனஸ். இவன் நூறு அசுவமேத வேள்விகளைச் செய்தான். (7,8)</p>
<p class="Text">இந்த உசனசுடைய மகன் சிதபு என்பவன். (9)</p>
<p class="Text">இந்த சிதபுவின் மகன் ருக்மகவசன். இவனது மகன் பராவிருதன். இந்த பராவிருதனுக்கு ருக்மேசு, பிருதுருக்மன், ஜ்யாமகன், பலிதன், ஹரிதன் என்று ஐந்து புத்திரர்கள் பிறந்தனர். (10,11)</p>
<p class="Text">இவர்களில் ஜ்யாமகனைப் பற்றி இப்பொழுதும் இந்தச் சுலோகத்தைக் கூறுகின்றனர். (12)</p>
<p class="Text">“இவ்வுலகில் பெண்களுக்கு அடிமைப்பட்டவர்களாக யார் யார் இருக்கிறார்களோ, இனியும் யார் யார் அடிமைப்படப் போகிறார்களோ, அவர்கள் அனைவரிலும் சைப்யையின் கணவரான ஜ்யாமத மன்னன் மிகவும் உயர்ந்தவன்.” (13)</p>
<p class="Text">அவனுடைய மனைவியான சைப்யை தனக்குப் பிள்ளைப்பேறு இல்லாமலிருந்தும், அவளுடைய கணவன் பிள்ளைப்பேறுக்காக வேறொரு திருமணம் செய்து கொள்ள விரும்பியிருந்தும் இவளிடம் கொண்ட பயத்தினால் மற்றொரு திருமணம் செய்து கொள்ளவில்லை. (14)</p>
<p class="Text">ஒரு சமயம் ரதங்கள், குதிரைகள், யானைகள் முதலிய பெரிய சேனைகள் கூடிய பயங்கரமான ஒரு பெரும் போரில், தனது பகைவர்கள் அனைவரையும் இவனே வெற்றி கொண்டான். (15)</p>
<p class="Text">அப்பொழுது அந்தப் பகையரசர்கள் தங்களது புத்திரர்கள், நண்பர்கள், மனைவிமார்கள், சேனைகள் மற்றும் தங்களது பொக்கிஷங்கள் ஆகியனவற்றையெல்லாம் இழந்து, தங்கள் தங்கள் அரசு பதவியையும் விடுத்து நாலா பக்கங்களிலும் ஓடி ஒளிந்தனர். (16)</p>
<p class="Text">அவர்கள் அனைவரும் அவ்வாறு ஓடி ஒளிந்தபின் அவ்வரசன் மிகவும் பயந்து நடுங்கும் ஓர் அரசகுமாரியைக் கண்டான். அவள் தன் கண்கள் இரண்டையும் நன்கு விரித்து, “தந்தையே! தாயே! சகோதரனே! என்னைக் காப்பாற்றுங்கள், காப்பாற்றுங்கள்” என்று நான்கு திசைகளிலும் பார்த்துக் கதறி அழுதாள். (17)</p>
<p class="Text">இவ்வாறு அப்பெண் கதறுவதைக் கண்ட மன்னன் அந்தப் பெண்ணிடம் காதல் கொண்டவனாகச் சிந்திக்கலானான். (18)</p>
<p class="Text">‘இது நல்லதாயிற்று. நானோ பிள்ளைப்பேறற்றவன், மலடியின் கணவன். எனக்குப் பிள்ளைப்பேற்றிற்காகவே இக்கன்யா ரத்தினத்தை இறைவன் இப்பொழுது இங்கு அனுப்பி இருக்கிறான் என்று தோன்றுகிறது. (19)</p>
<p class="Text">ஆகையால் இவளைத் திருமணம் செய்து கொள்வேனாக. இவளை நம்முடைய தேரில் ஏற்றிக் கொண்டு நம் அரண்மனைக்குச் செல்வோம். அங்கு சென்று மனைவியான சைப்யையிடம் உத்தரவு பெற்று இவளைத் திருமணம் செய்து கொள்வோம்.’ இவ்வாறு சிந்தித்த மன்னன் அவளைத் தன் தேரில் ஏற்றிக் கொண்டு தன் நகரம் சென்றான். (20—23)</p>
<p class="Text">அப்பொழுது தன் கணவரான மன்னன் வெற்றி பெற்றுத் திரும்பி வருவதைக் காண விரும்பிய பட்டத்தரசியான சைப்யை தன் நகர மக்கள், பணியாளர்கள், சுற்றத்தார்கள், மந்திரிப்பிரதானிகள் ஆகிய அனைவருடனும் தன் நகரத்தின் கோட்டைவாயிலில் வந்து காத்து நின்றாள். (24)</p>
<p class="Text">அச்சமயத்தில் மன்னனின் இடதுபுறத்தில் ஓர் அரசகுமாரி உட்கார்ந்திருப்பதைக் கண்டு சினத்தினால் உதடுகள் துடிக்க தன் கணவரான மன்னனைப் பார்த்து, “சஞ்சல மனமுடையவனே! உன் தேரில் உட்கார்ந்திருப்பவள் யார்?” என்று கேட்டாள். (25,26)</p>
<p class="Text">இதைக் கேட்ட மன்னன் மிகவும் பயந்தவனாக ‘என்ன பதில் கூறுவது?’ என்று யோசிக்காமல் “இவள் எனது மருமகள்” என்று பதிலுரைத்தான். (27)</p>
<p class="Text">இதைக் கேட்ட சைப்யை “எனக்கோ ஒரு பிள்ளையும் பிறக்கவில்லையே. தங்களுக்கோ வேறு மனைவியும் இல்லை. இவ்வாறிருக்க, எந்தப் பிள்ளைக்கு இவளைத் திருமணம் செய்து தரப் போகிறீர்கள்?” என்று கேட்டாள். (28,29)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சைப்யை பொறாமை கொண்டு கண்கள் சிவக்க மனக்கலக்கம் அடையும்படியான வார்த்தைகள் கூறவே, அதைக் கேட்டு பயந்து நடுங்கிக் கலங்கிய மன்னன், தான் கூறிய பொருத்தமற்ற வார்த்தையிலுள்ள சந்தேகத்தை நிவர்த்தி செய்யும் பொருட்டு இவ்வாறு கூறலானான். (30)</p>
<p class="Text">“தேவி! உனக்குப் பிறக்கப் போகிற பிள்ளைக்காக நான் முதலிலேயே இப்பெண்ணை நிச்சயம் செய்து அழைத்து வந்திருக்கிறேன்.” இதைக் கேட்ட ராணியான சைப்யை சற்றே புன்சிரித்தவாறே “மிக நல்லது. அப்படியே ஆகட்டும்” என்று இனிமையாகக் கூறவே, மன்னன் அவளையும் அழைத்துக் கொண்டு தன் நகரத்தில் நுழைந்தான். (31,32)</p>
<p class="Text">புத்திரன் பிறக்க வேண்டிய நல்ல தூயதான ஒரு லக்னம், ஹோரை, திரேக்காணம், நவாம்சம் முதலான அவயவங்களையுடைய நல்லதொரு முகூர்த்தத்தில் புத்திரப்பேறு பற்றிப் பேசியதன் மகிமையால், கருவைத் தரிக்கக் கூடிய நிலைமை இல்லாவிட்டாலும், சில நாட்களிலேயே சைப்யை கருவுற்றாள். அதன்பின் உரிய காலத்தில் ஒரு மகனையும் பெற்றெடுத்தாள். (33,34)</p>
<p class="Text">தந்தையான ஜ்யாமதன் அப்பிள்ளைக்கு விதர்பன் என்று பெயரிட்டான். (35)</p>
<p class="Text">அதன்பின் தன் மகனான விதர்பனுக்குத் தான் முன் கொண்டு வந்த நங்கையையே திருமணம் செய்து வைத்தான். விதர்பன் அவளிடத்தில் க்ரதன், கௌசிகன் என இரு பிள்ளைகளைப் பெற்றான். (36,37)</p>
<p class="Text">அதன்பின் ரோமபாதன் என்ற பெயர் கொண்ட மூன்றாவது பிள்ளையையும் பெற்றான். இவன் நாரதருடைய உபதேசத்தினால் மிகுந்த ஞானவானானான். (38)</p>
<p class="Text">ரோமபாதனுக்கு பப்ரு என்ற மகன் பிறந்தான். பப்ருவின் மகன் த்ருதி. த்ருதியின் பிள்ளை கைசிகன். கைசிகனுக்குச் சேதி என்ற பெயர் கொண்ட பிள்ளை பிறந்தான். இவனது சந்ததியில்தான் சைத்யர்கள் என்ற மன்னர்கள் பிறந்தனர். ஜ்யாமகனின் மருமகளின் மகனான க்ரதனுக்கு குந்தி என்பவன் பிறந்தான். (39,40)</p>
<p class="Text">குந்தியின் மகன் திருஷ்டி. இவன் மகன் நித்ருதி. இவன் குமாரன் தசார்ஹன். இவனது பிள்ளை வியோமன். இவன் மகன் ஜீமூதன். இவன் மகன் விக்ருதி. விக்ருதியின் பிள்ளை பீமரதன். இவன் மகன் நவரதன். நவரதனின் மகன் தசரதன். இவன் மகன் சகுனி. சகுனியின் மகன் கரம்பி. கரம்பியின் மகன் தேவராதன். இவன் மகன் தேவக்ஷத்ரன். இவன் மகன் மது. இவன் மகன் குமாரவம்சன். இவனது குமாரன் அனு. அனுவின் மகன் மன்னனான புருமித்ரன். இவனது மகன் அம்சு. அம்சுவிற்கு சாத்வதன் என்கிற மகன் பிறந்தான். இந்த சாத்வதனிடமிருந்துதான் ‘சாத்வத வம்சம்’ தோன்றியது. (41—44)</p>
<p class="Text">மைத்திரேயரே! இவ்வாறு ஜ்யாமகனின் வம்சத்தைப் பற்றிச் சிரத்தையுடன் நன்கு பக்தியோடு கேட்பவனுக்குச் சகல பாவங்களும் விலகும். (45)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பன்னிரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-13">பதின்மூன்றாவது அத்தியாயம் — சாத்வத வம்ச வருணனையும், ஸ்யமந்தகமணியின் வரலாறும்</p>
<p class="Text"><span class="char-style-override-7">பராசரர் கூறுகிறார்——</span> சாத்வதனுக்கு பஜன், பஜமானன், திவ்யன், அந்தகன், தேவாவ்ருதன், மஹாபோஜன், விருஷ்ணி என்ற பெயர்கள் கொண்ட ஏழு புத்திரர்கள் பிறந்தனர். (1)</p>
<p class="Text">பஜமானனுக்கு நிமி, கிருகணன், விருஷ்ணி என்கிற மூவரும் முதல் மனைவியினிடத்திலும், சதஜித், ஸஹஸ்ரஜித், அயுதஜித் என்கிற மூன்று பிள்ளைகள் இரண்டாம் மனைவியிடத்திலும் பிறந்தார்கள். (2)</p>
<p class="Text">தேவாவிருதனுக்கு பப்ரு என்கிற மகன் பிறந்தான். இவர்களைப் பற்றியும் ஒரு சுலோகம் உண்டு—— “பப்ரு என்பவன் மனிதர்களுக்குள் மிகவும் உயர்ந்தவன். தேவாவிருதன் தேவர்களுக்குச் சமானமானவன் என்று நாம் வெகுதொலைவிலிருந்து கேள்விப்படுகின்றபடியேதான் அருகில் சென்றபோதும் உண்மையாகவே காண்கிறோம்” என்பதே. (3—5)</p>
<p class="Text para-style-override-7">பப்ரு மற்றும் தேவாவிருதனது உபதேசங்களைக் கேட்டு அந்த வழியில் சென்ற ஆறாயிரத்து எழுபத்து நான்கு மனிதர்களும் பிறவாது நிற்கும் முக்தி பதவியைப் பெற்றார்கள். (6)</p>
<p class="Foot-Note">(<span class="char-style-override-7">குறிப்பு:—</span> இதில் ஆறு, அறுபது, ஆறு, எட்டு என்று கூட்டினால் 80 ஆயிரம் பேர்களாகும் என்கிற கணக்கும் கொள்ள இடமுண்டு.)</p>
<p class="Text">மகாபோஜன் என்பவன் மிகவும் அறநெறி தவறாதவன். அவன் வம்சத்தில் பிறந்தவர்கள் போஜ வம்சத்தவர்கள். மிருத்திகாவரபுரம் என்றழைக்கப்பட்ட நகரில் வசித்ததனால் இவர்களை ‘மார்த்திகாவரர்’ என்றும் அழைக்கப்பட்டனர். (7)</p>
<p class="Text">விருஷ்ணிக்கு சுமித்ரன், யுதாஜித் என்று இரண்டு மகன்கள் பிறந்தனர். சுமித்ரனுக்கு அனமித்ரன் என்பவனும், அனமித்ரனுக்கு நிக்னன் என்பவனும் பிறந்தார்கள். நிக்னனது புதல்வர்கள் பிரசேனனும் சத்ராஜித்தும் ஆவார்கள். (8—10)</p>
<p class="Text">இந்த சத்ராஜித்திற்குச் சூரிய பகவான் தோழனானார். ஒரு நாள் சத்ராஜித் சமுத்திரக் கரையில் அமர்ந்து கொண்டு சூரிய பகவானைத் துதித்தான். அவன் தன்னையே மறந்து துதித்ததனால் பகவானான சூரியன் அவனெதிரில் காட்சியளித்தார். (11,12)</p>
<p class="Text">இவ்வாறென்று அறிய முடியாத வடிவுடையவராக சுத்த தேஜோமயமாக விளங்கும் அச்சூரிய பகவானைக் கண்ட சத்ராஜித் சூரிய பகவானிடம் இவ்வாறு கூறினான். (13)</p>
<p class="Text">“இறைவனே! எவ்வாறு தங்களை விண்வெளியில் அக்னிகோளம் போலக் காண்கின்றேனோ, அவ்வாறேதான் இப்பொழுது என்னெதிரில் தோன்றுகிற போதும் காண்கிறேன். இதில் மாறுபாடு ஒன்றும் தோன்றவில்லையே! ஆதலால், இப்பொழுது தங்களது அனுக்கிரகமான சொரூபம் என்று ஒன்றும் காணப்படவில்லையே?” இவ்வாறு சத்ராஜித் கூறவே, பகவானான சூரியன் தனது கழுத்தில் அணிந்திருந்த ஸ்யமந்தகமணி என்கிற பெயர் கொண்ட உயர்ந்த மணியைக் கழற்றி அதை ஒரு மறைவான இடத்தில் வைத்தார். (14)</p>
<p class="Text">அப்பொழுது சத்ராஜித் சற்றே சிவந்து தாமிர வர்ணமாக ஒளிரும் குள்ளமான உருவமும், பொன்னிறமான கண்களும் கொண்டவராக உள்ள சூரியனைத் தரிசித்தான். (15)</p>
<p class="Text">அவ்வாறு தரிசித்த சத்ராஜித் அவரை வீழ்ந்து வணங்கித் துதித்து நிற்க, ஆயிரமாயிரம் கிரணங்கள் கொண்ட சூரிய பகவான் அவனை நோக்கி, “நீ விருப்பமான வரத்தைக் கேள்” என்று கூறினார். (16)</p>
<p class="Text">அப்பொழுது அவன் அந்த மணிரத்தினத்தைத் தருமாறு வரம் கேட்டான். (17)</p>
<p class="Text">அவரும் அந்த மணியை அவனுக்கு அளித்துவிட்டுத் தன்னிடத்திற்கு ஏகினார். (18)</p>
<p class="Text">அதன்பின் அந்த சத்ராஜித் தூயதான அந்த தெய்வீகமணியைத் தன் கழுத்தில் தரித்துக் கொண்டு சூரியனைப் போல எண்டிசைகளையும் ஒளிரச் செய்பவனாகத் துவாரகா நகரத்தில் நுழைந்தான். (19)</p>
<p class="Text">அவ்வாறு வரும் சத்ராஜித்தைக் கண்ட துவாரகா நகரவாசிகள் இந்நிலவுலகில் அறநெறி அழிய மறநெறி பிடித்தொழுகும் மக்களால் ஏற்படும் பூபாரத்தைக் குறைக்க, தன் அம்சமாக மானிடராகத் திருவவதாரம் செய்தருளிய ஆதிபுருஷரான புருஷோத்தமரான பகவான் ஸ்ரீகிருஷ்ணனிடம் சென்று வணங்கிக் கூறலானார்கள். (20)</p>
<p class="Text">இறைவனே! நிச்சயமாக பகவானான சூரியதேவனே இப்பொழுது தங்களைத் தரிசிப்பதற்காக இங்கு வந்து கொண்டிருக்கிறார் என்று கூறவே, பகவான் அவர்களை நோக்கிக் கூறலானார். (21)</p>
<p class="Text">இவன் சூரிய பகவான் அல்ல. சத்ராஜித்தான் வருகிறான். இவன் சூரிய பகவானால் அளிக்கப்பட்ட ஸ்யமந்தகம் என்னும் மணியை அணிந்து கொண்டு இங்கு வந்து கொண்டிருக்கிறான். ஆகவே, அவசரமின்றி நிதானமாக நீங்கள் பாருங்கள்” என்று பகவான் கூறவே, துவாரகாவாசிகளான மக்களும் அவ்வாறே நிதானமாகப் பார்த்தனர். (22,23)</p>
<p class="Text">துவாரகை அடைந்த சத்ராஜித் அம்மணியைத் தன் அரண்மனையிலேயே வைத்தான். அம்மணி தினந்தோறும் எட்டு பாரம் தங்கத்தைத் தரும் சிறப்பு வாய்ந்தது. (24,25)</p>
<p class="Text">அம்மணியின் பெருமையினால் அது இருக்கும் ராஜ்யத்தில் பிணியில்லை; மழையின்மை என்பதில்லை; அக்னி, பாம்பு முதலியனவற்றினிடமும் திருடர்களிடமும் பயம் என்பதில்லை; பஞ்சம் என்பதில்லை. (26)</p>
<p class="Text">பகவானான ஸ்ரீகிருஷ்ணனுக்கும் ‘இந்த மணி நம் உக்கிரசேன மன்னரிடம் இருந்தால் எவ்வளவு நல்லது!’ என்கிற ஓர் ஆசை எழுந்தது. (27)</p>
<p class="Text">ஆயினும் ‘குலத்தில் பேதம் உண்டாகக் கூடாது’ என்பது பற்றித் தாம் சக்தனாக இருந்தும் அதைக் கவராமல் வாளாவிருந்தார். (28)</p>
<p class="Text">இதையறிந்த சத்ராஜித் “இம்மணியை பேராசையால் ஒரு வேளை பகவான் ஸ்ரீகிருஷ்ணன் கேட்டுவிடுவானோ” என்று பயந்து, அதைத் தன் தம்பியான பிரசேனனுக்கு அளித்தான். (29)</p>
<p class="Text">‘தூய்மையோடு தரித்தால்தான் அம்மணி சுவர்ணம் அளிப்பது, நோய்நொடியில்லாமல் காப்பது முதலிய பல நலன்களைத் தரும். தூய்மையின்றித் தரித்தால் அது கேட்டைத்தான் விளைவிக்கும்’ என்பதை அறியாத பிரசேனன், அம்மணியைத் தன் கழுத்தில் தரித்துக் கொண்டு குதிரை மேல் அமர்ந்தவனாக வேட்டையாடக் காட்டுக்குச் சென்றான். (30)</p>
<p class="Text">அக்காட்டில் ஒரு சிங்கம் அவனைக் கொன்றது. எப்பொழுது அச்சிங்கம் குதிரையையும் பிரசேனனையும் கொன்றுவிட்டு அம்மணியை வாயில் கவ்விக் கொண்டு செல்ல முற்பட்டதோ, அப்பொழுது அதைக் கண்ட கரடி மன்னரான ஜாம்பவான் அச்சிங்கத்தைக் கொன்றார். (31,32)</p>
<p class="Text">அதன்பின் ஜாம்பவான் தூயதான அம்மணியை எடுத்துக் கொண்டு தன் குகையை அடைந்தார். குகைக்கு வந்த அவர் அம்மணியைத் தன் மகனான சுகுமாரனுக்கு விளையாட்டுக் கருவியாக வைத்தார். (33,34)</p>
<p class="Text">இது இவ்வாறிருக்கக் காட்டிற்குச் சென்ற பிரசேனன் திரும்பி வராததைக் கண்ட யாதவர் அனைவரும் “ஸ்ரீகிருஷ்ணன் இந்த மணியைத் தான் பெற விரும்பினார். ஆகவே, அவர்தான் இம்மணியை எடுத்துக் கொண்டிருப்பார். இது நிச்சயமாக ஸ்ரீகிருஷ்ணனது காரியம்தான்” என்று கூடிக் கூடிப் பேசிக் கொண்டனர். (35)</p>
<p class="Text">இவ்வாறு தனக்குண்டான அபவாதத்தைக் கண்ட ஸ்ரீகிருஷ்ணன் அனைத்து யாதவ சேனைகளையும் அழைத்துக் கொண்டு பிரசேனனது குதிரை சென்ற வழியைத் தொடர்ந்து சென்று காட்டில் ஓர் இடத்தில் பிரசேனனும் குதிரையும் ஒரு சிங்கத்தினால் வதைக்கப்பட்டு இறந்து கிடப்பதைக் கண்டார். (36,37)</p>
<p class="Text">அங்கே சிங்கத்தின் காலடிகளையும், பிரசேனனின் மேல் இருந்த சிங்கத்தின் நகக்குறிகளையும் கண்ட கண்ணன் தனக்கு நேரிட்ட பழியினின்றும் நீங்கினார். இருந்தும் சிங்கத்தின் காலடிகளைப் பின்பற்றி நடந்து சென்றபோது சிறிது தொலைவில் கரடியரசனால் கொல்லப்பட்ட சிங்கத்தையும் கண்டார். ஆனால், அந்த சியமந்தகமணியின் பெருமையை நினைத்து அக்கரடியின் காலடிகளைத் தொடர்ந்து சென்று சேனைகளை வெளியே நிறுத்தித் தானொருவனாக அக்கரடியின் குகைக்குள் நுழைந்தார். (38—40)</p>
<p class="Text">உள்ளே சென்று பார்க்க சுகுமாரன் என்கிற குழந்தையைத் தொட்டிலிலிட்டுத் தாலாட்டுப் பாடிக் கொண்டிருந்த செவிலித்தாயின் இக்குரலைக் கேட்டார்—— “சிங்கம் பிரசேனனைக் கொன்றது. சிங்கத்தை நம்முடைய ஜாம்பவான் கொன்றதால் சியமந்தகமணி உனதாயிற்று. ஆகவே குழந்தாய்! நீ அழாதே!” (41,42)</p>
<p class="Text">இவ்வாறு அச்செவிலித்தாய் பாடுவதைக் கேட்ட பகவான் ஸ்ரீகிருஷ்ணன் சியமந்தகமணியைப் பற்றிய செய்தியையறிந்து குகைக்குள் நுழைந்து உள்ளே சென்று பார்க்கவே, அந்த சுகுமாரன் என்கிற குழந்தைக்காக விளையாட்டுக் கருவியாக ஆக்கப்பட்ட அச்சியமந்தகமணி அந்த செவிலித்தாயின் கையில் மின்னுவதைக் கண்டார். (43)</p>
<p class="Text">அப்பொழுது அச்சியமந்தகமணியை ஆசையோடு பார்த்துக் கொண்டு வரும் ஒரு விலக்ஷணமான அழகான ஓர் அதிசய புருஷனைக் கண்ட செவிலித்தாய் “காப்பாற்றுங்கள், காப்பாற்றுங்கள்” என்று உரக்கக் கூச்சலிட ஆரம்பித்தாள். (44)</p>
<p class="Text">அவளது அபயக்குரலைக் கேட்ட ஜாம்பவான பெருஞ்சினத்தோடு அங்கே வந்தார். பெருஞ்சினத்தோடு கூடின அவ்விருவருக்கும் இடையில் பெரும் போர் மூண்டது. அது இருபத்தோரு நாட்கள் தொடர்ந்தது. (45,46)</p>
<p class="Text">இங்கு இவ்வாறிருக்க மலைக்குகையின் வாயிலில் பகவானை எதிர்பார்த்துக் காத்திருந்த யாதவ சேனைகள் ஏழெட்டு நாட்கள் அங்கேயே அவர் வரவை எதிர்நோக்கிக் காத்திருந்தனர். (47)</p>
<p class="Text">ஆனால், இவ்வளவு நாட்களாகியும் ஸ்ரீகிருஷ்ணன் குகையிலிருந்து வெளியே வராததைக் கண்டு ‘நிச்சயமாக மதுசூதனனான ஸ்ரீகிருஷ்ணன் இக்குகைக்குள் கொல்லப்பட்டிருப்பார். இல்லாவிடில் பகைவனை வெல்வதற்கு அவர் இத்தனை நாட்கள் ஏன் எடுத்துக் கொள்ள வேண்டும்?’ என்று நிச்சயம் செய்த யாதவசேனைகள் துவாரகைக்குத் திரும்பிச் சென்று “ஸ்ரீகிருஷ்ணன் கொல்லப்பட்டார்” என்று கூறினார்கள். (48)</p>
<p class="Text para-style-override-7">இதைக் கேட்ட அவரது சுற்றத்தார்கள் அக்காலத்திற்கேற்றபடி அவருக்கான ஈமச்சடங்குகள் அனைத்தையும் செய்து முடித்தனர். இங்கு யாதவர்களாகிய ஸ்ரீகிருஷ்ணனுடைய சுற்றத்தார் அன்னம், நீர் இவைகளோடு மிகுந்த சிரத்தையோடு செய்த சிராத்தத்தால் போர் புரிகின்ற ஸ்ரீகிருஷ்ண பகவானுக்கு பலமும், பிராணனுக்குத் தெம்பும் (புஷ்டியும்) ஏற்பட்டன. (49,50)</p>
<p class="Foot-Note">(<span class="char-style-override-7">குறிப்பு:—</span> இதனால் சிராத்தம் சிரத்தையோடு செய்ய வேண்டுமெனத் தெரிகிறது.)</p>
<p class="Text">ஜாம்பவானுக்கோ மிகவும் பலசாலியான ஒரு புருஷனால் புடைக்கப்பட்டு அவயவங்களெல்லாம் மிகவும் தளர்ச்சியடைந்தும், ஆகாரமின்மையால் வலிமை இழந்தும் உடல் மெலிந்ததாயிற்று. (51)</p>
<p class="Text">இவ்வாறு பகவானால் வெல்லப்பட்ட ஜாம்பவான் ஸ்ரீகிருஷ்ணனை வணங்கிக் கூறலானான்—— “இறைவா! தேவர்களோ, தானவர்களோ, அசுரர்களோ, கந்தர்வர்களோ, யட்சர்களோ எவராலும் தங்களை வெற்றிகொள்ள முடியாது. அவ்வாறிருக்க, இந்நிலவுலகில் வாழும் சிறிதே வீரம் கொண்ட மனிதர்களாலோ, அவர்களுக்கு அடங்கின எங்களைப் போன்ற விலங்கினங்களாலோ, தங்களை வெற்றி கொள்ள இயலுமா? ஆகவே, நிச்சயமாகத் தாங்கள் எங்களது பிரபுவான ஸ்ரீராமசந்திரனைப் போல, அகில உலகங்களையும் பரிபாலித்துக் காத்து வரும் ஸ்ரீமந்நாராயணனது திருவவதாரமாகத்தான் இருக்கவேண்டும் என்று நினைக்கிறேன்.” இவ்வாறு ஜாம்பவான் கூறவே பகவானும் பூமியின் பாரத்தை நீக்கவே, தான் அவதரித்தது முதலான அனைத்துச் செய்திகளையும் கூறி மிகுந்த அன்போடு தமது திருக்கரங்களினால் அவருடம்பைத் தடவியருளி, இவ்வளவு நாட்கள் போரிட்டதனால் அவருக்கு நேர்ந்த வலியெல்லாம் நீங்கும்படிச் செய்தார். (52—54)</p>
<p class="Text">அப்பொழுது ஜாம்பவான் அவரை வணங்கித் தன் மாளிகைக்கு அதிதியாக (விருந்தாளியாக) வந்தருளிய அவருக்கு அளிக்கவேண்டிய அர்க்கியத்திற்குப் பதிலாகத் தனது மகள் ஜாம்பவதியைத் திருமணம் செய்து கொடுத்துப் பின் திரும்பவும் வீழ்ந்து வணங்கி, “இம்மணியையும் பெற்றுக் கொள்ள வேண்டும்” என வேண்டி அச்சியமந்தகமணியையும் அளித்தார். (55,56)</p>
<p class="Text">இறைவனும் அவருடைய பக்திக்கு இணங்கி அம்மணியைப் பெற்றுக் கொள்ளக் கூடாததானாலும், தனக்கு வந்த அபவாதத்தை (பழிச்சொல்லை)த் தீர்க்கும் பொருட்டு அம்மணியையும் பெற்றுக் கொண்டு, ஜாம்பவதியான கன்னியா ரத்தினத்தையும் பெற்றுக் கொண்டு துவாரகையை அடைந்தார். (57,58)</p>
<p class="Text">இவ்வாறு எழுந்தருளிய ஸ்ரீகிருஷ்ணனைக் கண்ட துவாரகாவாசிகளின் மகிழ்ச்சிக்கு எல்லையே இல்லை. மூப்படைந்தவர்களும்கூட அவரைக் கண்ட பூரிப்பினால் இளமையுற்றவர்கள் போலாயினர்! (59)</p>
<p class="Text">யாதவர்களனைவரும், பெண்டிரும் “பெரும் பாக்கியம், பெரும் பாக்கியம்” என்று கோலாகலமாகக் கொண்டாடி, மகிழ்ச்சி பொங்க மெய்சிலிர்க்க நின்று ஸ்ரீகிருஷ்ணனை வாழ்த்தி வணங்கினர். (60)</p>
<p class="Text">பகவானும் யாதவர் அனைவரிடமும் நடந்த அனைத்தையும் நடந்தபடியே கூற, சத்ராஜித்திடம் ஸ்யமந்தகமணியைத் தந்து தனக்கேற்பட்ட பழியைத் துடைத்துக் கொண்டார். ஜாம்பவதியைத் தன் அந்தப்புரத்திற்குள் அழைத்துச் சென்று சுகமாய் எழுந்தருளியிருந்தார். (61—63)</p>
<p class="Text">இப்பொழுது சத்ராஜித் சற்று யோசிக்கலானான்—— ‘நானன்றோ ஸ்ரீகிருஷ்ணனுக்கு இந்த ஊர்ப்பழி ஏற்படுவதற்குக் காரணமாக இருந்தேன்.’ இவ்வாறு யோசித்த சத்ராஜித் சற்றே பயந்தவாறு தன் பெண்ணான சத்தியபாமையை ஸ்ரீகிருஷ்ணனுக்குத் திருமணம் செய்து கொடுத்தான். (64)</p>
<p class="Text">ஆனால், அப்பெண்ணை அக்ரூரர், கிருதவர்மா, சததன்வா முதலிய யாதவர்கள் ஏற்கனவே வரித்திருந்தார்கள். (65)</p>
<p class="Text">ஆகவே, ஸ்ரீகிருஷ்ணனுக்கு சத்தியபாமையைத் திருமணம் செய்து தந்ததால், சத்ராஜித் தங்களை அவமதித்துவிட்டான் என்றெண்ணி, அவனிடம் பகைமை கொண்டனர். (66)</p>
<p class="Text">இதன்பின் அக்ரூரரும் கிருதவர்மனும் சததன்வாவிடம் இவ்வாறு கூறினார்கள்—— “இந்த சத்ராஜித் மிகவும் கொடியவன். இதோ பார், நாம் அனைவரும் சத்தியபாமையைத் திருமணம் செய்து கொள்ள கேட்டிருக்கும் போதும், நம்மைப் பற்றிச் சிறிதும் சிந்திக்காமல் தன் பெண்ணான சத்தியபாமையை ஸ்ரீகிருஷ்ணனுக்குத் திருமணம் செய்தல்லவா கொடுத்திருக்கிறான். தவறு செய்த இத்தீயவன் உயிரோடிருந்து என்ன பயன்? இவனைக் கொன்று அந்த சியமந்தகமணியை நீ ஏன் எடுத்துக் கொள்ளக் கூடாது? பின் ஸ்ரீகிருஷ்ணன் உன்னோடு பகைமை கொண்டு உன்னை எதிர்ப்பான் என்று பயப்படுகிறாயோ? அப்படி ஒரு நிலை நேர்ந்தால் நாங்கள் உனக்குப் பக்கபலமாக இருப்போம்” (என்று சததன்வாவைத் தூண்டிவிட்டார்கள்). இவ்வாறு அவர்கள் தூண்டிவிடவே சததன்வாவும் “நல்லது, அவ்வாறே செய்யலாம்” என்று ஒத்துக் கொண்டான். (68,69)</p>
<p class="Text">இச்சமயத்தில் பாண்டவர்கள் அரக்குமாளிகையில் வெந்து இறந்தார்கள் என்கிற செய்தியைக் கேட்டு, ‘அவர்கள் இறக்கவில்லை’ என்கிற உண்மையை நன்கு அறிந்திருந்தபோதிலும், பகவான் ஸ்ரீகிருஷ்ணன் துரியோதனனுடைய முயற்சியை முறியடிக்க வேண்டுமென்கிற எண்ணத்தினாலும் (அதாவது, தான் செல்லாவிடில் பாண்டவர்கள் பிழைத்திருக்கிறார்கள் என்ற சந்தேகம் கொண்டு அவர்களைக் கண்டுபிடிக்க வேண்டிய முயற்சியில் ஈடுபடக்கூடும் என்கிற எண்ணத்தினாலும்), தன் குலத்திற்கான கர்மங்களைச் செய்வதற்காகவும் வாராணவதம் என்கிற நகரத்திற்குச் சென்றார். இவ்வாறு பகவான் சென்றதும் சததன்வா தூங்கிக் கொண்டிருக்கும் சத்ராஜித்தைக் கொன்றுவிட்டு மணியைக் கவர்ந்து சென்றான். (70,71)</p>
<p class="Text">தன் தந்தை கொல்லப்பட்டதை அறிந்த சத்தியபாமை துக்கம் பொறுக்க மாட்டாமல் மிக்க கோபம் கொண்டு தேரிலேறிக் கொண்டு வாரணாவத நகரத்தை அடைந்து கண்ணனைக் கண்டு கண்ணீரும் கம்பலையுமாக, “என்னுயிரே! என்னைத் தங்களுக்குத் திருமணம் செய்து கொடுத்தார் என் தந்தை என்பதற்காக, அதைப் பொறுக்காது பொறாமை கொண்டு சததன்வா என் தந்தையைக் கொன்றுவிட்டு, அந்த சியமந்தகமணியையும் கவர்ந்து சென்றுவிட்டான். இம்மணி சூரியனைப் போல இருளை நீக்கி உலகத்தை ஒளிரும்படிச் செய்யக் கூடியதாயிற்றே! (72)</p>
<p class="Text">இது தங்களுக்கு அவன் செய்த அவமானமேயன்றி வேறல்லவே. ஆகவே, இதை நன்கு ஆலோசித்து எது செய்தால் நலமோ, உசிதமோ, அதைச் செய்யவேண்டும்” என்று கூறிக் கதறினாள். (73)</p>
<p class="Text">சத்தியபாமை இவ்வாறு கூறவே ஸ்ரீகிருஷ்ணன் என்றும் எப்பொழுதும் மகிழ்ச்சியோடு இருக்கக் கூடியவராக இருந்தும் கோபத்தினால் கண்கள் சிவக்க, சத்தியபாமையிடம் இவ்வாறு கூறலானார். (74)</p>
<p class="Text">“சத்யே! நீ கூறியபடி இது எனக்குச் செய்த பெரியதோர் அவமானம்தான். தீயவனான அவன் செய்த இத்தீயசெயலை நான் பொறுக்க முடியாது. ஒரு பெரிய மரத்தைத் தகர்க்க முடியவில்லையெனில் அம்மரத்தில் கூடு கட்டிக் கொண்டிருக்கும் பறவைகளைக் கொல்ல முடியாதல்லவா? (அதாவது பலம் பொருந்தியவர்களோடு போர் புரிந்து அவர்களை வெற்றி கொள்ள முடியவில்லை எனில், அவர்களை அண்டியிருப்பவர்களைத் தகர்க்கலாமா? மரத்தை விடுத்து அதில் கூடு கட்டிக் கொண்டிருக்கிற பறவைகளைக் கொல்லலாமா?) ஆகையால், இப்பொழுது நீ என் முன்னால் சோகத்தினால் அழுவது தகாது (நீ சோகத்தைவிடு. நான் இதற்கான நல்லதொரு எதிரடி தரப்போகிறேன்)” என்று சத்தியபாமையிடம் கூறிய பகவான் வாசுதேவர் துவாரகை சென்று பலராமனிடம் தனித்திருந்து கூறலானார். (75,76)</p>
<p class="Text">“வேட்டையாடுவதற்காகக் காட்டிற்குச் சென்ற பிரசேனனைச் சிங்கம் கொன்றது. இப்பொழுது சததன்வா சத்ராஜித்தையும் கொன்றுவிட்டான். (77,78)</p>
<p class="Text">இவ்வாறு அவ்விரண்டு பேரும் கொல்லப்பட்ட பிறகு, அந்த சியமந்தகமணியில் நம் இருவருக்கும்தான் பாத்தியதை (உரிமை) இருக்கிறது. (79)</p>
<p class="Text">ஆகவே எழுந்திருங்கள், தேரிலேறிக் கொள்ளுங்கள், சததன்வாவைக் கொல்ல முயற்சி செய்யுங்கள்.” இவ்வாறு ஸ்ரீகிருஷ்ணன் கூறவே, பலராமர் “மிகவும் நல்லதாயிற்று” என்று ஒத்துக் கொண்டார். (80)</p>
<p class="Text">ஸ்ரீகிருஷ்ணனும் பலராமரும் தன்னைக் கொல்ல இருப்பதாக அறிந்த சததன்வா, கிருதவர்மாவிடம் சென்று தனக்கு உதவி செய்ய வேண்டினான். (81)</p>
<p class="Text"><span class="char-style-override-7">அப்பொழுது கிருதவர்மா இவ்வாறு கூறினான்——</span> “நான் பலராமனுடனும் ஸ்ரீகிருஷ்ணனுடனும் பகைமை பாராட்டுவதில் திறமையற்றவன்.” கிருதவர்மா இவ்வாறு கூறவே, சததன்வா அக்ரூரரிடம் சென்று உதவி வேண்டினான். அக்ரூரரும் இவ்வாறு பதில் கூறினார். (82—84)</p>
<p class="Text">“ஸ்ரீகிருஷ்ணனோ தன் திருவடியை ஒரு முறை அழுத்தி வைத்தால் போதும் மூவுலகங்களும் நடுங்கும். தேவர்களின் பகைவர்களாகிய அசுரர்களைக் கொன்று அவர்களது மனைவிகளைக் கைம்பெண்களாக்கியவர். மிக்க பலம் பொருந்திய பகைவர்களின் சேனைகளைப் பொடியாக்கும் தடைபடாத சக்கராயுதத்தை உடையவர். பலராமனோ மதத்தினால் சுழலுகின்ற கண்களால் பார்த்த மாத்திரத்தினாலேயே சத்ருக்களை எரிக்க வல்லவர். மிக்க பயங்கரமான பகைவர்களாகிய யானைக்கூட்டங்களை இழுத்து வளைத்துப் பிடிக்கக் கூடிய மிக்க வலிமை பொருந்திய கலப்பையைக் கையிலேந்தியவர். இவ்வாறு பலம் பொருந்திய ஸ்ரீகிருஷ்ணனோடும் பலராமனோடும் போர் புரிய அனைத்துலகங்களும் துதிக்கும் தேவர்களிலும் ஒருவனும் திறமையுடையனல்லன். அவ்வாறிருக்க அவர்களெதிரில் நான் எம்மாத்திரம்? (85)</p>
<p class="Text">ஆகவே, நீ வேறொருவனைச் சரணடை.” அக்ரூரர் இவ்வாறு கூறவே, சததன்வா பதில் கூறுகிறான்—— “நல்லது. என்னைக் காப்பாற்றுவதில் தங்களுக்குத் திறமை இல்லை என்பதில் தங்களுக்கு முழு நம்பிக்கை இருக்குமேயாகில், நான் இந்த சியமந்தகமணியைத் தங்களிடம் தருகிறேன். இதைப் பெற்றுக் கொண்டு அதையாவது காப்பாற்றுங்கள்” என்று கூறவே, அக்ரூரர் பதில் கூறினார். (87,88)</p>
<p class="Text">“நல்லது. அப்படியே ஆகட்டும். ஆனால் நீ உயிர்போகும் தருவாயிலும் இந்த ரகசியத்தை யாரிடமும் சொல்லாமல் இருக்கவேண்டும். அப்பொழுதுதான் நான் மணியைப் பெற்றுக் கொள்ள முடியும்.” (89)</p>
<p class="Text">இதைக் கேட்ட சததன்வா “நீ சொல்கிற மாதிரியே ஆகட்டும்” என்று கூறவே, அக்ரூரர் அம்மணியைப் பெற்றுக் கொண்டார். (90)</p>
<p class="Text">அதன்பிறகு சததன்வா ஒப்பற்ற வேகமுள்ளதாகவும், நூறு யோஜனை தூரம் சளைக்காமல் ஓடக்கூடியதாகவும் உள்ள ஒரு பெண்குதிரையின் மேலேறித் தப்பியோடினான். (91)</p>
<p class="Text">இதைக் கண்ட ஸ்ரீகிருஷ்ணனும் பலராமனும் சைப்யன், சுக்ரீவன், மேகபுஷ்பன், பலாஹகன் என்கிற பெயர்கள் கொண்ட நான்கு குதிரைகள் பூட்டப்பட்ட தேரிலேறிக் கொண்டு சததன்வாவைப் பின்தொடர்ந்து ஓடினர். (92)</p>
<p class="Text">நூறு யோஜனை சென்ற பிறகு சததன்வா அக்குதிரையை மேலும் செலுத்தவே, அக்குதிரை மேலே செல்ல முடியாமல் மிதிலைப்பட்டணத்தின் அருகிலுள்ள ஒரு காட்டிற்குள் சென்று இறந்தது. (93)</p>
<p class="Text">இப்பொழுது சததன்வா அதை அப்படியே விட்டுவிட்டு கால்நடையாக ஓட ஆரம்பித்தான். அப்பொழுது ஸ்ரீகிருஷ்ணன் தன் தமையனான பலராமனிடம் கூறலானார். (94,95)</p>
<p class="Text">“தாங்கள் இங்கேயே தேரில் அமர்ந்திருங்கள். நான் கால்நடையாக ஓடிக் கொண்டிருக்கும் இத்தீயவனை நடந்து சென்று கொன்று வருகிறேன். இப்பொழுது நம் குதிரைகள் இறந்த குதிரையைக் கண்டு அச்சமுற்றிருக்கின்றன. ஆகவே, தாங்கள் இவற்றை இனியும் மேலே செலுத்த வேண்டாம்.” (96)</p>
<p class="Text">இதைக் கேட்ட பலராமன் ‘சரி’ என்று கூறித் தேரிலேயே அமர்ந்திருந்தார். ஸ்ரீகிருஷ்ணனும் அவனை இரண்டு குரோச தூரம் (நான்கு மைல்கள்) பின்தொடர்ந்து சென்று, தொலைவில் காணப்பட்ட சததன்வாவைத் தன் சுதர்சன சக்கரத்தைப் பிரயோகித்து அவனது தலையைத் துண்டித்தார். (97,98)</p>
<p class="Text">இவ்வாறு அவன் தலையை வெட்டிச் சாய்த்துவிட்டு அவனருகில் சென்று, அவனுடல், ஆடைகள் ஆகிய அனைத்தையும் சோதித்துப் பார்த்தும் சியமந்தகமணியைக் காணாமையால் பலராமனிடம் வந்து இவ்வாறு கூறினார். (99)</p>
<p class="Text">“அண்ணா! சததன்வாவை நாம் வீணாகத்தான் கொன்றோம். ஏனெனில், அனைத்துலகிற்கும் சாரமான அந்த சியமந்தகமணி அவனிடம் எவ்வளவு தேடியும் கிடைக்கவில்லை.” இதைக் கேட்ட பலராமன் (கிருஷ்ணன், தான் மணியை மறைப்பதற்காக இவ்வாறு கூறுகிறான் என்று நினைத்து) சற்றே கோபத்துடன் பகவானான ஸ்ரீகிருஷ்ணனிடம் கூறலானார். (100)</p>
<p class="Text">“கிருஷ்ணா! உன்னை நிந்திக்க வேண்டும். நீ மிகவும் பணத்தாசை பிடித்தவன். நீ என் தம்பி என்பதால் நான் உன்னை மன்னித்தேன். உன் வழி திறந்துதான் இருக்கிறது. நீ எங்கு வேண்டுமானாலும் உன் விருப்பப்படி செல்லலாம். இனி எனக்கு நீயோ, துவாரகையோ, மற்ற சுற்றத்தாரோ தேவையில்லை. என்னெதிரில் அநேக பொய் சத்தியங்கள் செய்கின்றாய். இனி அவற்றால் எந்தவொரு பயனுமில்லை” என்று நிந்தித்து திரஸ்காரம் செய்துவிட்டு பலராமன் புறப்பட, ஸ்ரீகிருஷ்ணன் தலைவணங்கி எவ்வளவோ வேண்டிக் கொண்டபோதிலும் அவர் நிற்காமல் விதேக நகரத்திற்குச் சென்றார். (101,102)</p>
<p class="Text">விதேக நகரத்திற்கு வந்த பலராமரை ஜனகர் வரவேற்று அர்க்கியம் அளித்து உபசரித்துத் தன் அரண்மனைக்கு அழைத்துச் செல்ல, அவரும் அங்கேயே தங்கலானார். (103,104)</p>
<p class="Text">இங்கு அதற்குள் பகவான் வாசுதேவன் துவாரகைக்கு வந்து சேர்ந்தார். பலராமர் விதேக நகரத்தில் ஜனகருடைய அரண்மனையில் எத்தனை நாட்கள் தங்கியிருந்தாரோ, அத்தனை நாட்களும் திருதராஷ்டிரன் மகனான துரியோதனன் அவரிடம் கதாயுத்தம் கற்றுக் கொண்டான். (105,106)</p>
<p class="Text">இதன்பின் (மூன்று வருடங்கள் கழித்து) பப்ருவும், உக்ரசேனரும் மற்றுமுள்ள யாதவர்களும் ‘அந்தச் சியமந்தகமணியை ஸ்ரீகிருஷ்ணன் அபகரிக்கவில்லை’ என்று நிச்சயமாகத் தெரிந்தபின், தன் தம்பியிடம் மனம் முறிந்து கோபத்தோடு மிதிலைக்குச் சென்று அங்கு தங்கியிருந்த பலராமரிடம் சென்று, அவருக்கு நம்பிக்கை உண்டாகும்படிப் பல சொல்லி அவரைத் துவாரகைக்கு அழைத்து வந்தனர். (107)</p>
<p class="Text">அக்ரூரரோ அந்தச் சியமந்தகமணியின் பெருமையால் பெறப்பட்ட பொன்னைக் கொண்டு எம்பெருமானிடமே சித்தத்தை வைத்தவராக எப்போதும் பலப்பல வேள்விகளைச் செய்து வந்தார். ‘வேள்வி செய்யும் தீக்ஷையில் இருக்கும் க்ஷத்திரியனையும் வைசியனையும் கொன்றால் அவனுக்குப் பிரும்மஹத்தி தோஷம் வருகிறது’ என்று சாஸ்திரங்கள் கூறுவதால், அந்த நம்பிக்கையில் ஸ்ரீகிருஷ்ணனால் தனக்கு யாதொரு துன்பமும் நேரிட மாட்டாது என்றெண்ணிய அக்ரூரர் யாகதீக்ஷை என்கிற கவசத்தை அணிந்திருந்தார். (108,109)</p>
<p class="Text">அந்தச் சியமந்தகமணியின் மகிமையினால் துவாரகையில் அறுபத்திரண்டு வருஷ காலம் நோய்நொடியில்லை; பஞ்சமில்லை; கொள்ளைநோய் என்கிற அம்மை போடுதல் இல்லை; யமபயமான மரணமும் இல்லை. (110)</p>
<p class="Text">இவ்வாறிருக்க சாத்வதனுடைய பேரனது மகனான சத்ருக்னன் என்பவனை அக்ரூரரைச் சேர்ந்த போஜர்கள் கொன்றுவிட்டதனால், சாத்வதருடைய பகையைப் பெற்று துவாரகையில் வசிப்பது சரியல்ல என்றெண்ணிய அக்ரூரர் தன் இனத்தாரோடு துவாரகையை விடுத்துச் சென்றுவிட்டார். (111)</p>
<p class="Text">அவர் துவாரகையை விடுத்துச் சென்றதிலிருந்து அங்கே நோய், பஞ்சம், பாம்புகளால் ஏற்படும் பயம், மழை பெய்யாமை, கொள்ளை நோய் என்கிற மாரியம்மை முதலிய பற்பல உபத்திரவங்கள் தோன்றலாயின. (112)</p>
<p class="Text">இதைக் கண்ட கருடக்கொடியோனான பகவான் ஸ்ரீகிருஷ்ணன், பலராமர், உக்ரசேனர் முதலியவர்கள் யாதவ வம்சத்தவர்களோடு கலந்து ஆலோசிக்கலானார்கள். (113)</p>
<p class="Text">“தொடர்ந்து இவ்வளவு தொல்லைகள் ஏற்படக் காரணம் என்னவாக இருக்கும். இதைப் பற்றிச் சற்று யோசிக்க வேண்டாமா?” என்று ஸ்ரீகிருஷ்ணன் கூற, அப்பொழுது அந்தகன் என்கிற வயது முதிர்ந்த யாதவன் கூறலானான். (114)</p>
<p class="Text">“அக்ரூரரின் பிதாவான ஶ்வபல்கன் என்கிறவன் இருந்தது உங்களுக்குத் தெரியுமே. அவன் எங்கெங்கெல்லாம் செல்கிறானோ, அங்கெல்லாம் பஞ்சம், கொள்ளைநோய், மழையின்மை போன்ற தொல்லைகள் எதுவும் ஏற்படுவதில்லை. (115)</p>
<p class="Text">முன்பொரு சமயம் காசி மன்னனுடைய தேசத்தில் மழையே இல்லை. அப்பொழுது ஶ்வபல்கனைத் தன் ராஜ்யத்திற்கு காசி மன்னன் அழைத்து சென்றான். அப்பொழுதே மழை கொட்டியது. (116)</p>
<p class="Text">காசி மன்னனின் பட்டத்தரசி ஒரு பெண் குழந்தையைக் கருவில் சுமந்திருந்தாள். (117)</p>
<p class="Text">அக்குழந்தையோ பிள்ளைப்பேற்றுக்குண்டான காலம் சென்ற பின்பும் தாயின் கருவிலிருந்து வெளியே வரவில்லை. (118)</p>
<p class="Text">இவ்வாறு அக்குழந்தை வெளியே வராமல் பன்னிரண்டு வருடங்கள் கழிந்தன. (119)</p>
<p class="Text">அப்பொழுது காசி மன்னன் கருப்பையிலிருக்கும் தனது பெண் குழந்தையிடம் கூறலானான்—— “குழந்தாய்! நீ ஏன் இன்னும் வெளியே வராதிருக்கிறாய்? சீக்கிரம் வெளியில் வா. நான் உன் முகத்தைக் காண மிகவும் ஆசையாக உள்ளேன். (120,121)</p>
<p class="Text">இவ்வளவு காலமாக நீ ஏன் உன் தாய்க்குக் கஷ்டமளித்துக் கொண்டிருக்கிறாய்?” இவ்வாறு காசி மன்னன் கூறவே, அக்குழந்தை கருவிலிருந்து கொண்டே, “தந்தையே! தாங்கள் தினமும் ஒரு காராம்பசுவை ஓர் அந்தணனுக்குத் தானமாகத் தருவீராகில் இன்னும் மூன்று வருடங்கள் கழித்து நான் கருவிலிருந்து வெளியே வரமுடியும்” என்று பதிலிறுத்தது. இவ்வாறு கூறக் கேட்ட மன்னனும் அவ்வாறே தினமும் ஓர் அந்தணருக்கு ஒரு காராம்பசுவைத் தானமாகத் தர ஆரம்பித்தான். (122)</p>
<p class="Text">இவ்வாறு மூன்று வருடங்கள் தரவே, அக்குழந்தை தன் தாயின் கருவிலிருந்து வெளியே வந்தது. அக்குழந்தையின் தந்தையான காசி மன்னனும் அக்குழந்தைக்கு ‘காந்தினி’ என்று பெயர் சூட்டினான். (123,124)</p>
<p class="Text">தன் தேசத்திற்குப் பஞ்சத்தைப் போக்கி நன்மை செய்த ஶ்வபல்கன் தன் பட்டிணத்திற்கு வந்தபோது, ‘காந்தினி’ என்ற அக்குழந்தையை அர்க்கிய ரூபமாகத் தந்தான். அந்த ஶ்வபல்கனுக்கு இந்த காந்தினியிடம் பிறந்தவன்தான் அக்ரூரன். (125,126)</p>
<p class="Text">இவ்வாறு நற்குணம் பொருந்திய தாய்தந்தையரிடம் தோன்றிய அக்ரூரன் வெளியே சென்றதால்தான் இங்கு பஞ்சமும் கொள்ளைநோயும் உண்டாயின. (127,128)</p>
<p class="Text">ஆகவே, அவனை இங்கு அழைத்து வரவேண்டும். நற்குணங்கள் படைத்தவனிடம் குற்றங்கள் காண்பது என்பது தவறாகும்.” யதுகுலக் கிழவர் இவ்வாறு கூறவே, அதைச் செவிமடுத்த ஸ்ரீகிருஷ்ணன், உக்ரசேனர், பலராமர் முதலிய யாதவர்கள் ஶ்வபல்கருடைய மகனான அக்ரூரரின் குற்றங்களை மறந்து, அவருக்கு அபயமளித்து, அவரைத் தங்கள் நகருக்கு அழைத்து வந்தனர். (129)</p>
<p class="Text">அவர் துவாரகை வந்தவுடனேயே சியமந்தகமணியின் மகத்துவத்தினால் மழையின்மை நீங்கி மழை கொட்டியது; கொள்ளைநோய் பரந்தது; பஞ்சம் நீங்கியது; பாம்புகள் பயம் நீங்கியது. இம்மாதிரியான தொல்லைகள் நீங்கி அமைதி நிலவியது. (130)</p>
<p class="Text">இப்பொழுது ஸ்ரீகிருஷ்ணன் சிந்திக்கலானார்—— ‘சுவபல்கருக்கு காந்தினியிடம் அக்ரூரர் பிறந்ததால் இவ்வளவு பெருமையா? இருக்காது. இது ஒரு சாதாரணமான காரணம்தான். (131,132)</p>
<p class="Text">ஆனால் மழையின்மை, பஞ்சம், கொள்ளைநோய் முதலிய தொல்லைகளைச் சாந்தப்படுத்தும் பெருமையோ பெருத்த யோகிகளுக்கும் அருமையே (இயலாதது). அவ்வாறிருக்க, இப்பெரிய செயல் எவ்வாறு இவரால் முடியும்? இவரிடத்தில்தான் அந்த சியமந்தகம் என்னும் திவ்வியமணி இருக்கவேண்டும். அந்த மணிக்குத்தான் இவ்வாறான மகிமை உண்டென்று நாம் கேட்டிருக்கிறோம். (133—135)</p>
<p class="Text">மேலும் இவர் ஒரு வேள்விக்குப்பின் ஒரு வேள்வி, மற்றொரு வேள்வி என்று தொடர்ந்து வேள்விகளைச் செய்து வருவதை நாம் பார்த்துக் கொண்டும் இருக்கிறோம். (136)</p>
<p class="Text">இவரிடமோ வேள்விகளைச் செய்வதற்கான பொருட்கள் மிகவும் குறைவாகத்தான் இருக்கின்றன. ஆகவே, நிச்சயமாக இவரிடம்தான் அந்த சியமந்தகமணி இருக்கவேண்டும். இதில் சிறிதும் ஐயமில்லை.’ இவ்வாறு தீர்மானம் செய்த ஸ்ரீகிருஷ்ணன் வேறொரு பயனையும் உத்தேசித்து அனைத்து யாதவர்களையும் தனது அரண்மனையில் ஒன்றுகூட்டினார். (137)</p>
<p class="Text">அனைத்து யாதவர்களும் வந்து ஒன்றுகூடியதும் முதலில் சொல்ல வேண்டிய செய்தியைச் சொல்லி முடிந்ததும், மற்றொரு செய்தியைச் சொல்ல முனைந்து அதற்கிடையில் அக்ரூரரிடம் பரிகாசமாகச் சில வார்த்தைகளைக் கூறி பகவானான ஸ்ரீகிருஷ்ணன் மேலும் கூறலானார். (138)</p>
<p class="Text">“ஓ தானபதியே! அக்ரூரரே! இவ்வுலகனைத்திற்கும் சாரமான அந்தச் சியமந்தகம் என்கிற ரத்தினத்தைச் சததன்வா தங்களிடம் கொடுத்தது எனக்கு நன்கு தெரியும். அந்த மணி அகில ராஜ்யங்களுக்கும் நன்மை செய்யக்கூடியது என்றும் எனக்குத் தெரியும். அது உங்களிடம் இருந்தால் அப்படியே இருக்கட்டும். அதன் பெருமையால் நேரும் நன்மைகளையெல்லாம் நாம்தான் அனுபவித்து வருகிறோமே. ஆனால், நம்முடைய பலராமருக்கு அந்த மணியை நான் கவர்ந்து எடுத்துக் கொண்டதாக ஓர் ஐயம் இருக்கிறது. ஆதலால் அம்மணியை என்னிடம் அருள்கூர்ந்து ஒரு முறை காண்பியுங்கள்” என்று கூறிவிட்டு ஸ்ரீகிருஷ்ணன் சற்றே மௌனமாயிருந்தார். அப்பொழுது ரத்தினத்தைத் தன்னிடம் வைத்துள்ள அக்ரூரர் சற்றே சிந்திக்கலானார். (139)</p>
<p class="Text">‘இப்போது நாம் என்ன செய்வது? என்னிடம் இல்லை என்று கூறலாமெனில் அப்படி இப்படி நம்முடைய வஸ்திரங்களைச் சோதித்துப் பார்த்து ஸ்ரீகிருஷ்ணன் அம்மணியைக் கண்டுபிடிப்பாராகில், அது நமக்கு அவமானமாகும். மேலும் பகைமை மூளும். அது நமக்கு நல்லதற்கல்ல’ என்று சிந்தித்த அக்ரூரர் அகில உலகங்களுக்கும் காரணபூதரான ஸ்ரீமந்நாராயணரான ஸ்ரீகிருஷ்ணனிடம் கூறுவானானார். (140)</p>
<p class="Text">“இறைவரே! சததன்வாதான் என்னிடம் அந்தச் சியமந்தகமணியைத் தந்தான். அவன் இறந்த பின்பு ‘இன்றோ, நாளையோ ஸ்ரீகிருஷ்ணன் இதைக் கேட்பாரே!’ என்கிற எண்ணத்தில் சிந்தித்தவண்ணம் இத்தனை நாட்கள் மிகவும் கஷ்டப்பட்டுக் கொண்டு அம்மணியை அணிந்திருந்தேன். அதை இத்தனை நாட்கள் கஷ்டப்பட்டுத் தரித்திருந்தாலும் அனைத்து போகங்களிலும் சிறிதும் ஆசை வைக்காமல் சிறிதுகூடச் சுகமறியாது இருந்தேன். (141,142)</p>
<p class="Text">இறைவா! இந்த மணியைத் தரித்துக் கொண்டாகிலும் நம்முடைய தேசத்திற்கு நன்மை உண்டாக்குகிற உதவியைச் செய்யமாட்டாமல் நம்முடைய கையில் கொண்டு வந்து தருகிறானே என்று நீங்கள் நினைப்பீரோ என்கிற பயத்தினால், இதை இத்தனை நாளும் தங்களுடைய சந்நிதியில் ஒப்படைக்காமல் இருந்தேனே தவிர, வேறு எண்ணம் இல்லை. (143)</p>
<p class="Text">ஆகவே, இப்பொழுது தாங்கள் இம்மணியைப் பெற்றுக் கொள்ளுங்கள். தங்களுக்கு எது இஷ்டமோ, அதன்படி யாருக்காகிலும் இம்மணியைத் தரலாம்” என்று கூறிய அக்ரூரர் தனது அரை வேஷ்டியில் மறைத்து வைத்திருந்த பொற்சிமிழியை எடுத்து யாதவர்கள் கூடியிருக்கும் அச்சபையில் அதைத் திறந்து அந்த மணியை அவர்கள் முன் வைத்தார். (144—146)</p>
<p class="Text">அதை வைத்தபோதே அம்மணியின் காந்தியால் அச்சபையே பளபளவென மின்னியது! (147)</p>
<p class="Text">அப்பொழுது அக்ரூரர் “இச்சியமந்தகமணியைச் சததன்வா என்னிடம் தந்தான். அதை இதோ இங்கே வைத்துவிட்டேன். இம்மணி யாருக்குச் சொந்தமோ, அவர் இதை எடுத்துக் கொள்ளலாம்” என்று கூறினார். (148)</p>
<p class="Text">மணியைக் கண்ட யாதவர்கள் அனைவரும் மிகுந்த வியப்புற்றவர்களாக “மிக்க நல்லது, மிக்க நல்லது” என்று பேசிக் கொண்டார்கள். (149)</p>
<p class="Text">இதைக் கண்ட பலராமர் “ஸ்ரீகிருஷ்ணனைப் போலவே இதன் மேல் எனக்கும் பாத்தியதை (உரிமை) இருக்கிறது” என்று கூறித் தன் ஆசையை வெளியிட்டார். (150)</p>
<p class="Text">அச்சமயம் சத்தியபாமை “இம்மணி எனது தந்தையினுடையது. ஆகவே, இது எனக்குத்தான் சொந்தம்” என்று கூறித் தன் விருப்பத்தை வெளியிட்டாள். (151)</p>
<p class="Text">பலராமரும் சத்தியபாமையும் இவ்வாறு கூறவே, ஸ்ரீகிருஷ்ணன் வண்டியில் எருதிற்கும் சக்கரத்திற்கும் இடையில் சிக்கிக் கொண்ட ஒரு ஜந்துவைப் போல சங்கடத்தில் சிக்கிக் கொண்டார். (152)</p>
<p class="Text">அப்பொழுது ஸ்ரீகிருஷ்ணன் அனைத்து யாதவர்களுக்கும் கேட்கும்படியாக அக்ரூரரிடம் கூறினார். (153)</p>
<p class="Text">“அக்ரூரரே! இப்போது இந்த மணியை நான் எல்லோருக்கும் எதிரில் காண்பிக்கச் சொன்னது எதற்கென்றால் ‘நான் அந்த மணியை அபகரித்துக் கொண்டேன்’ என்பதாகச் சிலருக்கு உண்டான எண்ணத்தை மாற்றி ‘நான் தூய்மையானவன்தான்’ என்பதை எடுத்துக்காட்டத்தானே தவிர வேறு எதற்குமன்று. இம்மணியின் மேல் எனக்கும் பலராமருக்கும் சமமான அதிகாரம் உண்டு. நன்கு யோசித்தால் இது சத்தியபாமையின் தகப்பனுடையது என்பதால் அவளுக்கே முழுமையாகச் சொந்தமானது. வேறு எவருக்கும் இதில் பாத்தியதை இல்லை. (154)</p>
<p class="Text">இந்த மணி என்றும் தூய்மையும், பிரும்மசரிய விரதத்திலிருந்து கொண்டும் தரித்தால் அனைத்து தேசத்திற்கும் நன்மையைத் தரும். அசுத்தனாக இருப்பவன் அணிந்து கொண்டால் அணிந்து கொண்டவனையே கொன்றுவிடும். (155)</p>
<p class="Text">நானோ பதினாறாயிரம் பெண்களோடு இருப்பவன். ஆகவே, நான் இம்மணியைத் தரித்துக் கொள்ளத் தகுதியற்றவன். அப்படியிருக்க சத்தியபாமைதான் எப்படி இம்மணியைத் தரிப்பாள்? என் தமையனாரான பலபத்ரரோ இதை அணிய வேண்டுமெனில், அவர் மது அருந்துதல் முதலிய அனைத்து போகங்களையும் துறக்க வேண்டும். (156,157)</p>
<p class="Text">ஆகவே, தானபதியான அக்ரூரரே! யாதவர்கள், பலராமர், நான், சத்தியபாமை ஆகிய அனைவரும் ஒன்றாகக் கூடி ‘இந்த மணியைத் தரித்துக் கொள்ளும் தகுதி தங்களிடம்தான் இருப்பதால், இந்த மணி தங்களிடமே இருக்கட்டும்’ என்று வேண்டிக் கொள்கிறோம். (158,159)</p>
<p class="Text">தாங்கள் இதைத் தரிப்பதால் இந்த தேசம் முழுவதற்கும் நன்மை ஏற்படும். ஆகவே, இந்த தேசம் முழுவதற்கும் நன்மை ஏற்பட வேண்டி தாங்களே இந்த மணியைத் தரித்திருக்க வேண்டும். இந்த விஷயத்தில் தாங்கள் ஏதும் மறுப்பு சொல்ல வேண்டாம்.” பகவானான ஸ்ரீகிருஷ்ணன் இவ்வாறு கூறவே தானபதியான அக்ரூரர் “தங்கள் கட்டளைப்படியே ஆகட்டும்” என்று கூறி, அந்த மணியை எடுத்துக் கொண்டார். அன்று முதல் அக்ரூரர் ஒளிர்ந்து மிளிரும் அம்மணியைத் தன் கழுத்தில் அணிந்து கொண்டு சூரியனைப்போல் ஒளிர்ந்து உலா வரலானார். (160,161)</p>
<p class="Text">பகவானுக்கு ஏற்பட்ட இந்த பொய்யான ஒரு களங்கத்தைத் தோற்றுவித்த இச்சரிதத்தை எவன் நினைக்கிறானோ, அவனுக்கு என்றென்றும் ஒரு சிறிது பொய்யான களங்கமும் ஏற்படாது. அவனது புலன்கள் அனைத்தும் மெலிவுறாது திருடமாக இருக்கும். அவன் அனைத்துப் பாவங்களினின்றும் விடுபடுகிறான். (162)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதின்மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-14">பதினான்காவது அத்தியாயம் — அனமித்ரன், அந்தகன் ஆகியவர்களுடைய வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> அனமித்ரன் என்பவனுக்கு சினி என்றொரு மகன் இருந்தான். சினியின் புதல்வன் சத்யகன். இவனது மகன் சாத்யகி. சாத்யகியின் மற்றொரு பெயர் யுயுதானன் என்பது. இந்த சாத்யகியின் புதல்வன் ஸஞ்ஜயன். இவனது புதல்வன் குணி. குணியின் மகன் யுகந்தரன். இவர்கள் அனைவரும் சைநேயர்கள் என்றழைக்கப்படுவார்கள். (1—4)</p>
<p class="Text">இந்த அனமித்ரனது வம்சத்தில்தான் பிருச்னி என்பவன் தோன்றினான். பிருச்னியிடம் ஶ்வபல்கன் பிறந்தான். இவனுடைய மகிமையைப் பற்றி முன்பே கூறியுள்ளேன். இந்த ஶ்வபல்கனுக்கு சித்ரகன் என்கிற ஒரு தம்பி உண்டு. (5,6)</p>
<p class="Text">ஶ்வபல்கனுக்கு காந்தினி என்கிற பெண்ணிடம் அக்ரூரர் பிறந்தார். ஶ்வபல்கனுக்கு மற்றொரு பெண்ணிடம் உபமத்ரு, மிருதாம்ருதன், விசுவாரி, மேஜயன், கிரிக்ஷத்ரன், உபக்ஷத்ரன், சதக்னன், அரிமர்தனன், தர்மத்ருக், திருஷ்டதர்மன், கந்தமோஜன், வாஹன், பிரதிவாஹன் என்கிற புத்திரர்களும், சுதாரா என்கிற கன்னியும் பிறந்தார்கள். (7—9)</p>
<p class="Text">அக்ரூரருக்கு தேவவான், உபதேவன் என்கிற இரண்டு பிள்ளைகள் பிறந்தனர். சித்ரகனுக்கு பிருது, விபிருது முதலிய அநேக மகன்கள் பிறந்தனர். முன்கூறிய சத்வத குமாரனான அந்தகனுக்கு குகுரன், பஜமானன், சுசிகம்பலன், பர்ஹிஷன் என்று நான்கு குமாரர்கள் பிறந்தார்கள். (10—12)</p>
<p class="Text">இவர்களில் குகுரனுக்கு திருஷ்டன் என்பவன் பிறந்தான். இந்த திருஷ்டனுக்கு கபோதரோமா என்பவன் பிறந்தான். இவனது மகன் விலோமா. விலோமாவின் மகன் தும்புரு என்கிற கந்தர்வனுடைய நண்பனான அனு என்பவன். (13)</p>
<p class="Text">அனுவின் மகன் ஆனகதுந்துபி. இவனது மகன் அபிஜித். அபிஜித்தின் மகன் புனர்வசு. இந்த புனர்வசு என்பவனுக்கு ஆகுகன் என்கிற ஒரு மகனும், ஆஹுகி என்கிற மகளும் பிறந்தனர். (14,15)</p>
<p class="Text">ஆகுகனுக்கு தேவகன், உக்ரசேனன் என்கிற இரண்டு குமாரர்கள் பிறந்தனர். இவர்களில் தேவகனுக்கு தேவவான், உபதேவன், ஸகதேவன், தேவரக்ஷிதன் என்று நான்கு குமாரர்கள் பிறந்தனர். (16,17)</p>
<p class="Text">இந்த நால்வருக்கும் விருகதேவா, உபதேவா, தேவரக்ஷிதா, ஸ்ரீதேவா, சாந்திதேவா, ஸகதேவா, தேவகீ என்று ஏழு தங்கைகள் இருந்தனர். இவர்களனைவரும் வசுதேவரைத் திருமணம் செய்து கொண்டார்கள். (18,19)</p>
<p class="Text">உக்ரசேனனுக்கு கம்சன், நியக்ரோதன், சுநாமா, ஆனகாஹ்வன், சங்கு, சுபூமி, ராஷ்ட்ரபாலன், யுத்ததுஷ்டி, சுதுஷ்டிமான் என்கிற குமாரர்களும், கம்சா, கம்சவதீ, சுதனு, ராஷ்ட்ரபாலிகா என்கிற கன்னிகைகளும் பிறந்தனர். (20,21)</p>
<p class="Text">பஜமானன் என்பவனுக்கு விதூரதன் என்பவன் மகனாகப் பிறந்தான். இவனது மகன் சூரன். சூரனது மகன் சமீ. சமியின் குமாரன் பிரதிக்ஷத்ரன். இவனது மகன் ஸ்வயம்போஜன். இவனது மகன் ஹ்ருதிகன். ஹ்ருதிகனுக்கு கிருதவர்மா, சததன்வா, தேவார்ஹன், தேவகர்பன் முதலிய குமாரர்கள் பிறந்தார்கள். இந்த தேவகர்பனது மகன் சூரசேனன். (22—25)</p>
<p class="Text">சூரசேனனுக்கு மாரிஷா என்கிற மனைவி இருந்தாள். அவனுக்கு அவளிடத்தில் வசுதேவர் முதலிய பத்து குமாரர்கள் பிறந்தனர். (26,27)</p>
<p class="Text">வசுதேவர் பிறந்த சமயத்தில் இவருடைய வீட்டில் இவரிடம் பகவான் தனது அம்சமாகப் பிறக்கப் போகிறார் என்பதைத் தேவர்கள் தங்களது ஞானதிருஷ்டியால் உணர்ந்து ஆனகம், துந்துபி முதலிய வாத்தியங்களை முழக்கினார்கள். (28)</p>
<p class="Text">ஆகையால் வசுதேவருக்கு ‘ஆனகதுந்துபி’ என்கிற பெயரும் உண்டாயிற்று. (29)</p>
<p class="Text">இந்த வசுதேவருக்கு தேவபாகன், தேவசிரவன், அஷ்டகன், ககுச்சக்ரன், வத்ஸதாரகன், சிருஞ்ஜயன், சியாமன், சமிகன், கண்டூஷன் என்பதாக ஒன்பது சகோதரர்கள் இருந்தனர். (30)</p>
<p class="Text">இந்த வசுதேவர் முதலிய சகோதரர்களுக்கு பிருதா, சுருததேவா, சுருதகீர்த்தி, சுருதச்ரவா, ராஜாதிதேவி என ஐந்து சகோதரிகளும் உண்டு. (31)</p>
<p class="Text">சூரசேனனுக்கு குந்தி என்றொரு நண்பன் இருந்தான். அவனுக்குப் பிள்ளைபேறு வாய்க்கவில்லை. ஆகவே, சூரசேனன் தன் மகளான பிருதையைத் தத்து புத்திரியாக (சுவீகார மகளாக)த் தந்தான். (32,33)</p>
<p class="Text">அவளை குந்திபோஜன் பாண்டு மன்னனுக்குத் திருமணம் செய்து தந்தான். அவளுக்கு தர்மதேவதையிடம் தர்மபுத்திரரும், வாயு மூலமாக பீமசேனனும், இந்திரன் வாயிலாக அர்ஜுனனும் குழந்தைகளாக உண்டாக்கப்பட்டார்கள். (34,35)</p>
<p class="Text">இதற்கு முன் அவள் திருமணமாகாமல் கன்னிப்பருவமாக இருக்கையில் சூரியதேவனால் கர்ணன் என்கிற ஒரு மகன் அவளிடம் தோற்றுவிக்கப்பட்டான். இவனை கானீனன் என்று கூறலாம். (திருமணமாகாத கன்னிப்பெண்ணிடம் தோன்றிய மகனுக்கு ‘கானீனன்’ என்று பெயர்.) (36)</p>
<p class="Text">குந்திக்கு மாத்ரீ என்கிற ஒரு சக்களத்தி இருந்தாள். அவளிடம் அசுவினீகுமாரர்கள் மூலம் பிறந்தவர்கள் நகுலன், சகதேவன் என்கிற இரு பாண்டுவின் புதல்வர்கள். (37,38)</p>
<p class="Text">சூரசேனனது இரண்டாவது மகளான சுருததேவாவை கரூஷ தேச மன்னனான விருத்ததர்மன் மணந்தான். இவளிடம் தோன்றியவன்தான் தந்தவக்த்ரன் என்கிற பெரும் தைத்தியன். (39,40)</p>
<p class="Text">சுருதகீர்த்தியைக் கேகய தேச மன்னன் மணந்தான். அவளிடம் கேகய மன்னனுக்கு ஸந்தர்தனன் முதலிய ஐந்து குமாரர்கள் பிறந்தார்கள். ராஜாதிதேவி என்பவள் அவந்தி தேச மன்னனை மணந்து விந்தன், அனுவிந்தன் என்கிற இரு பிள்ளைகளைப் பெற்றெடுத்தாள். (41—43)</p>
<p class="Text">சுருதச்ரவா என்பவளைச் சேதி தேச மன்னன் தமகோஷன் மணந்து கொண்டான். அவளிடம் சிசுபாலன் பிறந்தான். இவன் முற்பிறவியில் மிகுந்த பராக்கிரமம் கொண்ட அசுரர்களது சக்கரவர்த்தியாக இரண்யகசிபு என்பவன் இருந்தான். இவனைத்தான் ஸ்ரீமந்நாராயணன் நரசிங்காவதாரம் செய்து கொன்றார். (44—47)</p>
<p class="Text">அதன்பின் இவனே அளவற்ற வீர்யம், பராக்கிரமம், குறைவற்ற செல்வம் முதலிய குணங்களோடு கூடியவனாக அனைத்துலகங்கட்கும் ஒப்பற்ற தலைவனாக, இந்திரனது பராக்கிரமத்தையும் அடக்கும் திறல் கொண்ட ராவணனாகப் பிறந்தான். (48)</p>
<p class="Text">இவன் (நரசிங்கமான) பகவானது திருக்கரங்களால் சம்ஹரிக்கப்பட்ட புண்ணியத்தினால் ஏற்பட்ட பலவாறான போகங்களைப் பல காலம் அனுபவித்து முடிவில் ரகுகுலத்தில் ஸ்ரீராகவனாக அவதரித்த பகவானால் கொல்லப்பட்டான். (49)</p>
<p class="Text">அதன்பின் இவன் சேதி தேச மன்னனான தமகோஷனுக்குப் பிள்ளையாக சிசுபாலன் என்கிற பெயரில் பிறந்தான். சிசுபாலனாகப் பிறந்தபோதும் அவன் பூபாரம் தீர்க்கவென்று பகவான் ஸ்ரீமந்நாராயணரது அம்சாவதாரமாகத் திருவவதாரம் செய்த தாமரைக்கண்ணனான ஸ்ரீகிருஷ்ணனிடம் பகைமை பாராட்டி வந்தான். (50,51)</p>
<p class="Text">முடிவில் அக்கண்ணனாலேயே கொல்லப்பட்டு எப்போதும் அவ்வெம்பெருமானையே நினைத்து வந்ததால் அந்த பரமாத்மாவிடமே சாயுஜ்ய மோட்சம் பெற்றான்! (52)</p>
<p class="Text para-style-override-7">இறைவன் பக்தியோடு தன்னையே தியானிப்பவர்களுக்கு திருவுள்ளமுவந்து தன்னோடு இரண்டறக் கலப்பதாகிய மோட்சத்தை அளிப்பது போலவே, பகைமை கொண்டு தன்னை இடைவிடாது நினைத்திருப்பவர்களுக்கும் திருவுள்ளம் உகக்காமலேயே அந்த முக்தியை அளிக்கிறார். (அதாவது எவ்விதத்திலாவது தன்னை நினைப்பவர்கட்கு அவர்களை உஜ்ஜீவிக்க (கரையேற்ற)ச் செய்வது பகவானுடைய இயல்பு என்பது கருத்து.) (53)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘நினையாமல் நினைந்தோர்க்கும் மரணமானால்</p>
<p class="Foot-Note-Slok">வைகுந்தம் தரும் எம்பெருமான்’</p>
<p class="Foot-Note-Right para-style-override-9">— ஆழ்வார் திருமொழி)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-15">பதினைந்தாவது அத்தியாயம் — சிசுபாலனது முற்பிறவிகளும், வசுதேவருடைய சந்ததியும்</p>
<p class="Text"><span class="char-style-override-7">மைத்திரேயர் கேட்கிறார்——</span> பராசர முனிவரே! இந்த சிசுபாலன் முற்பிறவியில் இரண்யகசிபுவாக இருந்தபோதும், அதன்பின் இராவணனாக இருந்தபோதும் பகவானான ஸ்ரீமந்நாராயணனாலே வதம் செய்யப்பட்ட புண்ணியத்தினால் தேவர்களுக்கும் கிட்டவொண்ணாத போக பாக்கியங்களைப் பெற்றிருந்தானேயல்லாது சாயுஜ்ய பதவியான முக்தியை அடையவில்லையே? ஆனால், இப்பிறவியில் அந்த இறைவனாலேயே வதைக்கப்பட்ட அவன் என்றென்றும் அழியாத ஸநாதன புருஷனான ஸ்ரீமந்நாராயணரிடம் சாயுஜ்ய முக்தியைப் பெற்றானே. அதுதான் எப்படியென்று புரியவில்லை? (1,2)</p>
<p class="Text">அனைத்து அறநெறிமுறைகளையும் அறிந்த ஆன்றோர்கட்கெல்லாம் முன்னால் நிற்கக்கூடிய பராசர முனிவரே! இதைப் பற்றிய முழு விவரத்தையும் விளக்கத்தையும் கேட்க விரும்புகிறேன். இவ்விஷயத்தில் எனக்குள்ள ஆவல் அளவு கடந்தது. தயவு செய்து இதைச் சற்று விளக்கமாகக் கூறவேண்டுகிறேன். (3)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! முதற்பிறவியில் இவன் (சிசுபாலன்) இரண்யகசிபுவாக அனைத்து அசுர இனத்திற்கும் ஒரே தலைவனாக மன்னனாக இருந்தபோது அவனை வதம் செய்வதற்காக அகில உலகங்களையும் படைத்துக் காத்து அழிக்கும் இறைவனான ஸ்ரீமந்நாராயணர் திருவவதாரம் செய்கையில் நரசிங்கமாகத் தோன்றினார். (4)</p>
<p class="Text">அச்சமயத்தில் ‘இவர் ஸ்ரீமந்நாராயணரேதான். நம்மை வதம் செய்ய இந்த வேடத்தில் தோன்றியிருக்கிறார்’ என்கிற மனோபாவம் இரண்யகசிபுவின் மனதில் இல்லை. (5)</p>
<p class="Text">‘இது அதிசயமான புண்ணியவசத்தால் தோன்றிய ஏதோவொரு பிராணி’ என்கிற ஒரு நினைப்புதான் இருந்தது. (6)</p>
<p class="Text">ரஜோகுணத்தினால் தூண்டப்பட்ட அவனுடைய புத்தி (அந்த விபரீதமான பாவனையினால்) அதிலேயே ‘இது ஏதோவோர் அதிசயப் பிராணி’ என்கிற நினைப்பிலேயே ஊறிக் கிடந்தது. அதனால், அவனுடைய புத்தியில் ‘தோன்றியவன் பகவான்தான்’ என்கிற எண்ணம் தோன்றவில்லை. ஆகவே, பகவானாலேயே கொல்லப்பட்ட போதும் இறையன்பு இல்லாததனால் இராவணனாகப் பிறந்து மூவுலகங்களிலும் கிடைத்தற்கரிதான செல்வங்களையும் போகங்களையும் பெற்றான். (7)</p>
<p class="Text">இறைவனிடம் ஈடுபாடு கொள்ளாத அந்த விபரீத புத்தியினால் முதலும் முடிவுமற்ற பரப்பிரும்மமான அனைத்துலகங்களுக்கும் ஆதாரமாக, ஆனால் தனக்கென ஓர் ஆதாரமுமற்ற அந்த இறைவனோடு இரண்டறக் கலக்கும் பேற்றைப் பெறவில்லை. (8)</p>
<p class="Text">இதேபோல இராவணனாகப் பிறந்தபோது காமத்தின்பாற்பட்டு சீதாபிராட்டியின் பக்கல் மனதைப் பறிகொடுத்ததனால் தயரத குமாரனாகப் பிறந்த இறைவனான ஸ்ரீராமசந்திரப் பிரபுவினால் கொல்லப்பட்டபோது ஸ்ரீராமசந்திரமூர்த்தியின் கோமளமான அந்த அழகியத் திருமேனியைத்தான் கண்டானே தவிர, ‘இவன் சாட்சாத் ஸ்ரீமந்நாராயணரான அச்சுதன்தான்’ என்கிற நிச்சய எண்ணமின்றி ‘இவன் ஒரு மனிதன்தானே’ என்கிற எண்ணமே அவனது மரணத்தருவாயிலும் இருந்தது. (9)</p>
<p class="Text">ஆனால், அச்சுதனான பகவானது திருக்கரங்களால் கொல்லப்பட்டதன் பெருமையால் அதன் பயனாக சேதி மன்னனது குலத்தில் சிசுபாலனாகத் தோன்றி, அகில பூமண்டலத்தோராலும் கொண்டாடும்படியான குறைவற்ற நிறைசெல்வத்தையும் ஐசுவரியமான அரசையும் பெற்றான். (10)</p>
<p class="Text">ஆனால், இப்பிறவியில் அவன் பகவானது ஒவ்வொரு திருநாமங்களையும் அற்பமாக நினைத்து நிந்திக்கலானான். (11)</p>
<p class="Text">அவனுடைய இதயம் பல பிறவிகளிலும் வளர்ந்து வந்த மிகுந்த பகைமையால் பகவானுடைய அனைத்து திருநாமங்களையும் நிந்திப்பதிலும் திரஸ்கரிப்பதிலும் காலத்தைக் கழித்தான். இதனால் பகவானது அனைத்துச் செயல்களையும் நிந்தித்தவண்ணம் அதையே நினைவில் நிறுத்தி உச்சரித்தும் வந்தான். (12)</p>
<p class="Text">மேலும் அன்றலர்ந்த செந்தாமரையை ஒத்த திருக்கண்கள், அரையில் தங்கமென மிளிரும் பீதாம்பரம், திவ்வியமான தேஜோமயமான கிரீடம், கேயூரம், கடகம், திருமார்பில் ஹாரங்கள், முழந்தாள் வரை பருத்து நீண்டு தொங்கும் நான்கு திருக்கரங்கள், அந்நான்கு திருக்கரங்களிலும் விளங்கும் சங்கம், சக்கரம், கதை, பத்மம் முதலிய ஆயுதங்கள் ஆகியனவற்றோடு விளங்கும் அந்த தேஜோமயமான திவ்வியத் திருமேனியைத் தன் முற்பிறவிகளில் பதிந்த பகைமை உணர்வால் நடக்கும்போதும், சாப்பிடும்போதும், நீராடும்போதும், உட்காரும்போதும், படுக்கும் போதும் மற்றும் அனைத்து அவஸ்தைகளிலும் (நிலைகளிலும்) அதே நினைப்பாகவே இருந்தான். ஒரு நிலையிலும் அந்த திவ்விய மங்களத் திருமேனியைத் தன் சித்தத்திலிருந்து விலக்கவே இல்லை. அதையே நினைத்துக் கொண்டிருந்தான். (13)</p>
<p class="Text">அதனால் எங்கு நோக்கினும் அந்த ஸ்ரீகிருஷ்ணனது தோற்றமே விளங்கப் பெற்று, அவனை நிந்திக்கும்போதும் அவனது திருநாமங்களையே உச்சரித்துக் கொண்டும், பகைமையில் அவனையே இதயத்தில் நினைத்துக் கொண்டும், அதே பாவனையில் தன்னை வதம் செய்யும் பொருட்டு எறியப்பட்ட திருவாழியின் காந்தி மாலைகளினால் ஒளிவிட்டுக் கொண்டு என்றுமே அழிவில்லாத ஒளிமயமான திருமேனியும், பகை முதலிய குற்றங்களற்றதாயும் பரப்பிரும்மமாயும் உள்ள அந்த பகவானுடைய சொரூபத்தை எப்போது உள்ளது உள்ளவாறு கண்டானோ, அப்பொழுதே எம்பெருமானுடைய திவ்விய சக்கரத்தினால் அந்தச் சிசுபாலன் கொல்லப்பட்டான். பகவானையே எப்பொழுதும் நினைந்திருந்தமையால் அவனது பாவமூட்டைகள் தீயினால் பொசுக்கப்பட்டதால் அவ்வெம்பெருமானிடமே லயத்தை (சாயுஜ்ய முக்தியை) அடைந்தான். (14,15)</p>
<p class="Text">மைத்திரேயரே! இம்மாதிரி சிசுபாலன் முக்தியடைந்ததைப் பற்றிய உட்கருத்தை இதுவரை கூறினேன். இவ்வாறு பகவான் பகைமையினால் தன் திருநாமங்களைச் சொல்பவனுக்கும் நினைப்பவனுக்கும்கூட, அனைத்து தேவர்களுக்கும் அசுரர்களுக்கும் கிடைக்க முடியாத பெரும் பயனை அளிப்பாரேயாகில், நன்கு மனமொன்றி பக்தி செய்பவர்களுக்கு முக்தி அளிப்பதைப் பற்றிக் கேட்டபதற்கு என்ன இருக்கிறது? (16,17)</p>
<p class="Text">ஆனகதுந்துபி என்றழைக்கப்படும் வசுதேவருக்குப் பௌரவி, ரோஹிணி, மதிரா, பத்ரா, தேவகீ முதலிய பல மனைவிகள் உண்டு. (18)</p>
<p class="Text">இவர்களில் ரோஹிணிக்குப் பலபத்திரன், சடன், சாரணன், துர்மதன் முதலான பல மகன்கள் பிறந்தனர். பலபத்திரர் ரேவதி என்கிற தன் மனைவியிடம் விசடன், உல்முகன் என்கிற இரு மகன்களைப் பெற்றார். (19,20)</p>
<p class="Text">சாரணனுக்கு சார்ஷ்டி, மார்ஷ்டி, சிசு, சத்யன், திருதி முதலிய குழந்தைகள் பிறந்தனர். இவர்களைத் தவிர பத்ராசுவன், பத்ரபாஹு, துர்தமன், பூதன் முதலியவர்களும் ரோஹிணியின் வம்சத்தில் பிறந்தவர்கள். (21,22)</p>
<p class="Text">நந்தன், உபநந்தன், கிருதகன் முதலியவர்கள் மதிரையின் புதல்வர்கள். பத்ரைக்கு உபநிதி, கதன் முதலிய குமாரர்கள் பிறந்தார்கள். வைசாலி என்பவளுக்கு கௌசிகன் என்கிற ஒரு மகன் பிறந்தான். (23—25)</p>
<p class="Text">ஆனகதுந்துபியான வசுதேவருக்கு தேவகி என்கிற மனைவியிடம் கீர்த்திமான், சுஷேணன், உதாயு, பத்ரசேனன், ருஜுதாசன், பத்ரதேவன் என்கிற ஆறு குமாரர்கள் பிறந்தார்கள். (26)</p>
<p class="Text">இந்த ஆறு குழந்தைகளையும் கம்சன் கொன்றான். (கீர்த்திமான் முதலிய அறுவரும் காலநேமியின் குமாரர்களாகப் பிறந்து, தங்கள் பெரிய தந்தையான இரண்யகசிபுவின் சாபத்தின்படி தேவகியின் வயிற்றில் பிறந்து, காலநேமியின் மறுபிறப்பான கம்சனால் கொலை செய்யப் பட்டார்கள். இதன் விரிவு ‘ஸ்ரீஹரி வம்சம் விஷ்ணு பர்வா’வில் காணலாம்.) (27)</p>
<p class="Text">அதன்பின் தேவகியின் ஏழாவது கர்ப்பத்தை எம்பெருமானுடைய நியமனப்படியே யோகநித்திரை நடுநிசியில் தேவகியின் திருவுதரத்தினின்றும் பெயர்த்தெடுத்து ரோஹிணியின் கர்ப்பத்தில் வைத்துவிட்டாள். அப்படி இழுக்கப்பட்டதனால் அந்த ஏழாவது பிள்ளைக்கு ஸங்கர்ஷணன் என்கிற திருநாமம் உண்டாயிற்று. (28,29)</p>
<p class="Text">இதன்பின் அனைத்துலகங்களான பெரும் மரத்திற்கு ஆணிவேரானவரும், இருந்தவர்களும், இருக்கின்றவர்களும், இனி இருக்கப் போகிறவர்களுமான அனைத்து தேவர்கள், அசுரர்கள், முனிவர்கள் ஆகியவர்களது புத்திக்கு எட்டாதவரும், முதலும் முடிவுமற்றவராகவும், அனைத்து கல்யாண குணங்களுக்கும் இருப்பிடமானவருமான ஸ்ரீவாசுதேவன் பிரும்மா, அக்னி முதலிய தேவர்களால் இக்குவலயத்தின் பாரத்தைப் போக்குவான் வேண்டிப் பிரார்த்திக்கப்பட்டவராகத் தேவகியின் கருப்பத்தில் வந்து உதித்தார். (30)</p>
<p class="Text">அவரது திருவருளினால் வளரப் பெற்ற மகாமகிமையுள்ள யோகநித்திரையும் நந்தகோபருடைய மனைவியாகிய யசோதையின் கர்ப்பத்தில் நுழைந்தாள். (31)</p>
<p class="Text">செந்தாமரைக்கண்ணனான பகவான் ஸ்ரீவாசுதேவன் தேவகியின் கர்ப்பத்தினின்றும் திருவவதாரம் செய்தபோது அனைத்து உலகங்களும் தெளிந்த ஒளியுள்ள சூரியன், சந்திரன் முதலிய கிரகங்கள் உள்ளதாகவும், பாம்பு முதலிய தீய ஜந்துக்களின் பயமில்லாததாகவும், அதர்மம் முதலிய தீயபண்புகள் நீங்கி அமைதியான சூழ்நிலை உள்ளதாகவும் ஆயிற்று. எங்கும் அமைதி நிலவியது. (32)</p>
<p class="Text">அந்த எம்பெருமான் திருவவதாரம் செய்து அனைத்துலக மக்களையும் நல்லறத்தவர்களாக (சன்மார்க்கத்தவர்களாக)ச் செய்தார். (33)</p>
<p class="Text">இவ்விருள் தருமாஞாலத்தில் (அஞ்ஞானமான இருள் இருக்கும் இவ்வுலகில்) திருவவதாரம் செய்த இறைவனுக்குப் பதினாறாயிரத்து நூற்றியெட்டு மனைவிகள் இருந்தார்கள். இவர்களில் ருக்மிணி, சத்தியபாமா, ஜாம்பவதி, சாருஹாசினி முதலான எண்மர் முக்கியமானவர்கள். (34,35)</p>
<p class="Text">ஆதி அந்தமில்லா அனாதியான அந்த பகவான் ஸ்ரீவாசுதேவன் தனது பத்தினிகளிடம் ஒரு லட்சத்து எண்பதினாயிரம் புத்திரர்களைப் பெற்றெடுத்தார். அவர்களில் பிரத்யும்னன், சாருதேஷ்ணன், சாம்பன் முதலிய பதின்மூன்று புத்திரர்கள் முக்கியமானவர்கள். (36,37)</p>
<p class="Text">இவர்களில் பிரத்யும்னன் என்பவன் தன் மாமாவான ருக்மியின் பெண்ணான ருக்மவதியைத் திருமணம் செய்து கொண்டான். இவர்களுக்கு அனிருத்தன் என்கிற மகன் பிறந்தான். (38,39)</p>
<p class="Text">அனிருத்தன் ருக்மியின் பேத்தியான (பிள்ளை வயிற்றுப்பெண்ணான) சுபத்திரை என்பவளை மணந்தான். இவர்களுக்குப் பிறந்தவன் வஜ்ரன் என்பவன். இந்த வஜ்ரனின் மகன் பிரதிபாஹு என்பவன். இவனது குமாரன் சுசாரு என்பவன். (40—42)</p>
<p class="Text">இவ்வாறு அநேக நூறாயிரம் கிளைகளுள்ள யதுகுலத்தில் சந்தானத்தின் எண்ணிக்கையைக் கூற நூறு வருட காலமும் போதாது. (43)</p>
<p class="Text">இது பற்றி இரண்டு சுலோகங்கள் கூறப்படுகின்றன—— “இந்த யதுகுலத்துப் பிள்ளைகளான யாதவர்களுக்கு வில்வித்தை கற்பிக்கும் ஆசிரியர்களின் எண்ணிக்கை மூன்று கோடியே எண்பத்தெட்டாயிரம் லட்சம் என்றால், பெருமை பெற்ற யாதவர்களின் எண்ணிக்கை எவ்வளவு என்பதை எண்ணுவதற்குத் திறம் படைத்தவர் யாருளர்? இவ்வாறு லட்சக்கணக்கில் கோடிக்கணக்கில் உள்ள யாதவர்களுக்குத் தலைவராக யாதவ மன்னராக உக்ரசேனர் என்பவர் இருந்தார்.” (44—46)</p>
<p class="Text">முன்பு தேவர்களுக்கும் அசுரர்களுக்கும் நடந்த போரில் வதம் செய்யப்பட்ட அசுரர்களே இப்பொழுது இந்த மானிட உலகில் பிறரைத் துன்புறுத்துவதே நோக்கமாகக் கொண்ட அரசர்களாகப் பிறந்துள்ளனர். (47)</p>
<p class="Text">மைத்திரேயரே! அவர்களை அழிக்கும் பொருட்டே தேவர்கள் யதுவம்சத்தில் நூற்றொரு குலத்தினராகப் பிறந்தனர். இவர்கள் அனைவருக்கும் ஸ்ரீவிஷ்ணு பகவான் தலைவராகி ஆளுமை செய்து வந்தபடியால் அவருடைய கட்டளைக்குக் கீழ்ப்படிந்து நடந்த அந்த யாதவர்கள் நாளொரு மேனியும் பொழுதொருவண்ணமுமாக அளவற்று பெருகினர். ஆகவே, அவ்வம்சம் எண்ணிலடங்காமல் இருந்தது. இவ்வாறு வளர்ந்து வந்த விருஷ்ணி வம்சத்தின் தோற்றத்தை எவன் கேட்கிறானோ, அவன் அனைத்துப் பாவங்களினின்றும் விடுதலை அடைந்து முடிவில் ஸ்ரீவிஷ்ணுலோகத்தை அடைகிறான். (48—50)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-16">பதினாறாவது அத்தியாயம் — துர்வசுவின் வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> இதுவரை நான் யதுவம்சத்தைப் பற்றிச் சுருங்கக் கூறினேன். இனி துர்வசுவின் வம்சத்தைப் பற்றிக் கூறுகிறேன், கேள். (1,2)</p>
<p class="Text">துர்வசுவின் மகன் வன்ஹி என்பவன். வன்ஹியின் மகன் பார்க்கன். பார்க்கனது மகன் பானு. பானுவின் மகன் த்ரயீசானு. இவனது மகன் கரந்தமன். இவனது மகன் மருத். (3)</p>
<p class="Text">மருத்தனுக்குப் புத்திரப்பேறு இல்லை. ஆகவே, அவன் புருவின் வம்சத் தோன்றலான துஷ்யந்தனைத் தனக்கு பிள்ளையாகச் சுவீகாரம் செய்து கொண்டான். (4,5)</p>
<p class="Text">இவ்வாறு யயாதியின் சாபத்தினால் துர்வசுவின் வம்சம் புரு வம்சத்தைச் சார்ந்திருந்தது. (6)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினாறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-17">பதினேழாவது அத்தியாயம் — துருஹ்யு வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> துருஹ்யுவின் புதல்வன் பப்ரு என்பவன். பப்ருவின் புதல்வன் சேது. சேதுவின் மகன் ஆரப்தன் என்பவன். (1—3)</p>
<p class="Text">ஆரப்தனது புதல்வன் காந்தாரன். இவனுக்கு மகன் தருமன். இந்த தருமனது குமாரன் கிருதன். கிருதனது மகன் துர்தமன். இவனது மகன் பிரசேதன். (4)</p>
<p class="Text">இந்தப் பிரசேதனது மகன் சததர்மன். இவன் வடக்கு திக்கில் உள்ள பல மிலேச்ச அரசர்களுக்கு அதிபதியாக இருந்தான். (வடக்கு திக்கில் உள்ள காபூல், காந்தாரம், ஆப்கானிஸ்தானம், பலுசிஸ்தானம் முதலியன. இவற்றிற்கு காபிலம், காந்தாரம், அம்பஷ்டம், பாஹ்லீகம் என்பன புராணப் பெயர்கள்.) (5)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-18">பதினெட்டாவது அத்தியாயம் — அனுவின் வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> யயாதி மன்னனின் நான்காவது மகன் அனு என்பவன். இவனுக்கு ஸபாநலன், சக்ஷு, பரமேஷு என்கிற பெயருடைய மூன்று குமாரர்கள் இருந்தனர். (1)</p>
<p class="Text">இவர்களில் ஸபாநலனின் மகன் காலாநலன். இந்த காலாநலனின் மகன் சிருஞ்ஜயன். சிருஞ்ஜயனது மகன் புரஞ்ஜயன். புரஞ்ஜயனது மகன் ஜனமேஜயன். (2—5)</p>
<p class="Text">இவனது குமாரன் மகாகாலன். இவனது மகன் மகாமனன். இவனுக்கு உசீநரன், திதிக்ஷன் என்கிற இரண்டு புத்திரர்கள் பிறந்தனர். (6—8)</p>
<p class="Text">உசீநரனுக்கு சிபி, நிருகன், நரன், கிருமி, வர்மன் என்று ஐந்து புத்திரர்கள் பிறந்தனர். (9)</p>
<p class="Text">இவர்களில் சிபி என்பவனுக்கு பிருஷதர்பன், சுவீரன், கேகயன், மத்ரகன் என நான்கு குமாரர்கள் பிறந்தனர். (10)</p>
<p class="Text">திதிக்ஷன் என்பவனுக்கு ருசத்ரதன் என்கிற மகன் பிறந்தான். இவனது குமாரன் ஹேமன் என்பவன். ஹேமனுக்கு சுதபா என்கிற ஒரு மகன் பிறந்தான். சுதபா என்பவனுக்கு பலி என்று ஒரு மகன் பிறந்தான். (11,12)</p>
<p class="Text">இந்த பலியின் மனைவியிடத்தில் தீர்க்கதமஸ் என்கிற ரிஷியின் அருளினால் அங்கன், வங்கன், கலிங்கன், ஸும்ஹன், பௌண்ட்ரன் என்கிற பெயர்கள் கொண்ட ஐந்து வாலேயர்கள் என்னும் க்ஷத்திரியர்கள் உண்டாக்கப்பட்டார்கள். (13)</p>
<p class="Text">இந்த பலியின் குமாரர்களின் பெயர்களையே கொண்ட ஐந்து தேசங்கள் உண்டாயின. (14)</p>
<p class="Text">இவர்களில் அங்கன் என்பவனுக்கு அனபானன் என்கிற குமாரன் பிறந்தான். இவனது மகன் திவிரதன். திவிரதனின் மகன் தர்மரதன். இவனது குமாரன் சித்திரரதன். இந்த சித்திரரதனது மற்றொரு பெயர் ரோமபாதன் என்பதாகும். (15,16)</p>
<p class="Text">இந்த ரோமபாத மன்னனது நண்பன் தசரதன். அஜ மகாராஜனின் புத்திரனான தசரதன் தன் நண்பனான ரோமபாதனுக்குக் குழந்தை செல்வம் இல்லாதது கண்டு தனது பெண்ணான சாந்தை என்கிற கன்னிகையை அந்த ரோமபாதனுக்குத் தத்து மகளாகக் கொடுத்தான். (17,18)</p>
<p class="Text">ரோமபாதனுடைய மகன் சதுரங்கன். இந்த சதுரங்கனுக்கு பிருதுலாக்ஷன் என்பவன் குமாரன். பிருதுலாக்ஷனது குமாரன் சம்பன். இவன் சம்பை என்னும் நகரை நிர்மாணித்தான். (19,20)</p>
<p class="Text">இந்த சம்பனுக்கு ஹர்யங்கன் என்கிற ஒரு மகன் பிறந்தான். (21)</p>
<p class="Text">இந்த ஹர்யங்கனது மகன் பத்ரரதன். இவனது பிள்ளை பிருஹத்ரதன். இவனது குமாரன் பிருஹத்கர்மா. இவனுடைய பிள்ளை பிருஹத்பானு. பிருஹத்பானுவின் குமாரன் பிருஹத்மனன். இவனது பிள்ளை ஜயத்ரதன். (22)</p>
<p class="Text">இந்த ஜயத்ரதன் பிராம்மணனுக்கு க்ஷத்திரியப் பெண்ணிடம் பிறந்த மகளைத் திருமணம் செய்து கொண்டு அவளிடம் விஜயன் என்கிற ஒரு மகனைப் பெற்றான். (23)</p>
<p class="Text">இந்த விஜயனுக்கு திருதி என்கிற ஒரு பிள்ளை பிறந்தான். இவனது மகன் திருதவிரதன் என்பவன். (24,25)</p>
<p class="Text">திருதவிரதனுடைய குமாரன் சத்தியகர்மா. இந்த சத்தியகர்மாவின் பிள்ளை அதிரதன் என்பவன். (26,27)</p>
<p class="Text para-style-override-7">இந்த அதிரதன்தான் நீராடக் கங்கைக்குச் சென்றபோது குந்தியினால் ஒரு கூடையில் வைக்கப்பட்டு கங்கையில் அபவித்தனாக விடப்பட்ட கர்ணனைத் தன் மகனாகக் கொண்டு வளர்த்து வந்தான். (28)</p>
<p class="Foot-Note para-style-override-19"><span class="char-style-override-7">(ஒப்புநோக்குக:—</span></p>
<p class="Foot-Note-Slok">மாதாபித்ருப்யாமுத்ஸ்ருஷ்டம்—</p>
<p class="Foot-Note-Slok">தயோரந்ய தரேணவா ।</p>
<p class="Foot-Note-Slok">யம் புத்ரம் ப்ரதிக்ருஹ்ணீயாத்</p>
<p class="Foot-Note-Slok">அபவித்த: ஸ உச்யதே ॥</p>
<p class="Foot-Note-Right">(மனுஸ்ம்ருதி 9/171)</p>
<p class="Foot-Note">தாய்தந்தையர்களாலோ அல்லது அவர்களில் ஒருவராலோ விடப்பட்ட புத்திரனை ஒருவன் தத்து எடுத்துக் கொள்வானாகில் அப்புத்திரனுக்கு ‘அபவித்தன்’ என்று பெயர்.)</p>
<p class="Text">இந்த கர்ணனது மகன் விருஷசேனன். இவனோடு அங்க வம்சம் முடிவடைந்தது. இனி யயாதியின் கடைசி மகனான புருவின் வம்சத்தைப் பற்றிய வருணனையைக் கேள். (29,30)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பதினெட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-19">பத்தொன்பதாவது அத்தியாயம் — புருவின் வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> புரு மன்னனின் பிள்ளை ஜனமேஜயன். இவனது மகன் பிரசின்வான் என்பவன். இவனது குமாரன் பிரவீரன். பிரவீரனது மகன் மனஸ்யு. மனஸ்யுவின் மகன் அபயதன். இவனது மகன் சுத்யு. சுத்யுவின் குமாரன் பஹுகதன். இவன் மகன் ஸம்யாதி. ஸம்யாதியின் மகன் அஹம்யாதி. இவனது மகன் ரௌத்ராசுவன். (1)</p>
<p class="Text">இந்த ரௌத்ராசுவனுக்குப் பத்து குமாரர்கள் பிறந்தனர். அவர்கள் பெயர்கள்—— ருதேஷு, கக்ஷேஷு, ஸ்தாண்டிலேஷு, கிருதேஷு, ஜலேஷு, தர்மேஷு, திருதேஷு, ஸ்தலேஷு, ஸந்நதேஷு, வனேஷு என்பவர்களாம். (2)</p>
<p class="Text">ருதேஷுவிற்கு அந்திநாரன் என்பவன் மகனாவான். அந்திநாரனது புதல்வர்கள் சுமதி, அப்ரதிரதன், த்ருவன் என்பவர்கள். (3,4)</p>
<p class="Text">அப்ரதிரதனுக்குக் கண்வன் என்பவன் மகனாவான். அவனது புதல்வன் மேதாதிதி. இவனது வம்சத்தில் பிறந்தவர்கள்தான் காண்வாயனர் என்கிற அந்தணர்கள் ஆனார்கள். (5—7)</p>
<p class="Text">அப்ரதிரதனது மற்றொரு மகன் ஐலீனன் என்பவன். இந்த ஐலீனனுக்கு துஷ்யந்தன் முதலிய நான்கு குமாரர்கள் பிறந்தார்கள். (8,9)</p>
<p class="Text">துஷ்யந்தனுக்கு சக்கரவர்த்தியான பரதன் என்பவன் பிறந்தான். இவனது புகழைப் பற்றித் தேவர்கள் பின்வரும் சுலோகத்தைப் பாடுகின்றனர். (10,11)</p>
<p class="Text">“தாய் என்பவள் தோற்பை போன்றவள். எவனால் புத்திரன் உண்டாக்கப்பட்டானோ, அவனே அக்குழந்தையின் தந்தையாவான். ஆகவே, தந்தைக்கே புத்திரன் உரியவன். ‘ஆத்மா வை புத்ரநாமாஸி’ என்கிற வேதவாக்கின்படி புத்திரன் தந்தையின் ஸ்வரூபத்தையே அடைகிறான். ஆகவே துஷ்யந்தனே! நீதான் இக்குழந்தையை ஏற்றுக்கொண்டு அவனை வளர்க்க வேண்டும். சகுந்தலையை அவமானப்படுத்தாதே. (12)</p>
<p class="Text">மன்னனே! தன் விந்துவினால் தோன்றிய மகன் தன் தந்தையை யமலோகத்திலிருந்து வெளியேற்றிச் சுவர்க்கத்திற்கு அழைத்துச் செல்கிறான். இந்தக் கருவைத் தந்தவன் நீயேதான். சகுந்தலை உண்மையைத்தான் கூறுகிறாள்.” (13)</p>
<p class="Text">அந்த பரத சக்கரவர்த்திக்கு மூன்று மனைவிகள் இருந்தனர். அவர்களிடத்தில் அவனுக்கு ஒன்பது குமாரர்கள் பிறந்தனர். (14)</p>
<p class="Text">அக்குமாரர்களைக் கண்ட பரதன் “இவர்கள் என்னைப் போல இல்லையே!” என்று கூறியதால் அக்குழந்தைகளின் தாயார்கள் மூவரும் ‘தங்கள் கணவன் தங்களை எங்கே தியாகம் செய்து விடுவாரோ?’ என்கிற பயத்தினால் அக்குழந்தைகளைக் கொன்றுவிட்டார்கள். (15)</p>
<p class="Text">இவ்வாறு தன் குழந்தைகள் பிறந்தும் அந்த புத்திரர்கள் வீணாக மரித்ததனால், பரத சக்கரவர்த்தி தனக்குப் பிள்ளைப்பேறு வேண்டி மருத்துக்களை நோக்கிச் சோமயாகம் செய்தான். அந்த வேள்வியின் முடிவில் மருத்துக்கள் பரத்துவாஜன் என்கிற ஒரு பாலகனை மகனாக அளித்தனர். இக்குழந்தை உத்தம மகரிஷியின் பத்தினியான மமதை என்பவளது கருவில் இருந்தான். தீர்க்கதமஸ் என்கிற முனிவர் தன் காலால் அந்த மமதையை உதைக்கவே, அக்கரு நழுவியது. இக்கரு பிருஹஸ்பதியான வியாழ பகவானது விந்துவினால் உண்டாக்கப்பட்டது. (16)</p>
<p class="Text">அக்குழந்தையின் பெயர் சூட்டுதலைப் பற்றியும் இந்தச் சுலோகம் கூறப்பட்டுள்ளது. (17)</p>
<p class="Text">(குழந்தையை உண்டுபண்ணின பிறகு பிருஹஸ்பதி மமதையிடம் இவ்வாறு கூறினார்——) “அறிவில்லாத பெண் பிள்ளாய்! இப்பிள்ளை (த்வாஜம்) நம் இருவராலும் உண்டாக்கப்பட்டது. நீ இதைச் சுமப்பாய்.” இதைக் கேட்ட மமதை “ஹே பிருஹஸ்பதே! இப்புத்திரன் நம் இருவராலே உண்டாக்கப்பட்டது. ஆகவே, நீதான் இதைக் காக்க வேண்டும். (த்வஜம் = பிறந்தவன், பர = தாங்கு — ‘பிறந்த இக்குழந்தையைத் தாங்கு’ என்று.) அவர்கள் இருவரும் ஒருவருக்கொருவர் வாதம் செய்தவாறு குழந்தையை விட்டுவிட்டுச் சென்றுவிட்டனர். ஆகவே, அக்குழந்தைக்கு ‘பரத்வாஜன்’ என்கிற பெயர் ஏற்பட்டது. (18)</p>
<p class="Text">பரத மன்னனுக்குப் பிள்ளைப்பேறு வீணானதனாலும் (விததமானதாலும்), மருத்துக்களால் அந்த பரத மன்னனுக்கு இந்த பரத்வாஜனைப் பிள்ளையாகத் தந்ததனாலும் இவனது திருப்பெயர் விததன் என்றுமாயிற்று. இந்த விததனுக்கு மன்யு என்கிற பிள்ளை பிறந்தான். (19,20)</p>
<p class="Text">மன்யுவின் புத்திரர்கள் பிருஹத்க்ஷத்திரன், மகாவீர்யன், நரன், கர்க்கன் என்பவர்கள். நரனின் பிள்ளை சங்க்ருதி. சங்க்ருதியின் மகன்கள் குருப்ரீதி, ரந்திதேவன் என இருவர்கள். (21,22)</p>
<p class="Text">கர்க்கனுக்குச் சினி என்பவன் பிறந்தான். அதனால் கார்க்கியர் என்றும், சைனியர் என்றும் கூறப்பட்ட அந்த வம்சத்தில் வந்தோரெல்லாம் க்ஷத்திரியர்களாக இருந்தும், ஏதோ ஒரு காரணத்தினால் அந்தணர்கள் ஆனார்கள். (23)</p>
<p class="Text">மகாவீர்யனது குமாரன் துருக்ஷயன். அந்த துருக்ஷயனுக்கு த்ரய்யாருணி, புஷ்கரிண்யன், கபி என மூன்று குமாரர்கள் பிறந்தனர். இம்மூவரும் சின்னாட்களில் அந்தணர்களாயினர். (24—26)</p>
<p class="Text">பிருஹத்க்ஷத்ரனது பிள்ளை சுஹோத்ரன். இந்த சுஹோத்ரனது மகன் ஹஸ்தி என்பவன். அவன்தான் இந்த ஹஸ்தினாபுரம் என்கிற நகரத்தைத் தோற்றுவித்து அதிலே வாசம் செய்தவன். இந்த ஹஸ்திக்கு அஜமீடன், த்விஜமீடன், புருமீடன் என்று மூன்று குமாரர்கள் பிறந்தனர். (27—29)</p>
<p class="Text">அஜமீடனுக்கு கண்வன் என்னும் மகன் பிறந்தான். இந்த கண்வனது குமாரன் மேதாதிதி என்பவன். இந்த கண்வனது வம்சத்தவர்கள்தான் காண்வாயனர்கள் என்னும் அந்தணர்கள். (30—32)</p>
<p class="Text">அஜமீடனது மற்றொரு மகன் பிரஹதிஷு என்பவன். இந்த பிரஹதிஷுவின் குமாரன் பிருஹத்தனு. இவனது குமாரன் பிருஹத்கர்மா. இவனது மகன் ஜயத்ரதன். இவனது பிள்ளை விச்வஜித். இவனது மகன் சேனஜித் என்பவன். (33—35)</p>
<p class="Text">இந்த சேனஜித்தின் புதல்வர்கள் நால்வர். அவர்கள் ருசிராசுவன், காச்யன், த்ருடஹனு, வத்ஸஹனு என்பவர்கள். (36)</p>
<p class="Text">ருசிராசுவனின் புதல்வன் பிருதுசேனன். இவனது பிள்ளை பாரன். இந்த பாரனது குமாரன் நீலன். இவனுக்கு நூறு பிள்ளைகள் பிறந்தனர். இவர்களில் முக்கியமானவன் காம்பில்யம் என்கிற நாட்டு மன்னனான சமரன் என்பவன். இந்த சமரனுக்கு பாரன், சுபாரன், சதசுவன் என்கிற மூவர் குமாரர்கள். (37—41)</p>
<p class="Text">சுபாரனது மகன் பிருது. இவனது மகன் சுக்ருதி. சுக்ருதியின் மகன் விப்ராஜன். இந்த விப்ராஜனது மகன் அணுஹன். (42,43)</p>
<p class="Text">இவன் சுகன் என்பவருடைய மகளான கீர்த்தி என்பவளை மணந்து கொண்டான். இந்த அணுஹனது மகன் பிரும்மதத்தன். (44,45)</p>
<p class="Text">இவனது மகன் விஷ்வக்சேனன். இவன் குமாரன் உதக்சேனன். இந்த உதக்சேனனது குமாரன் பல்லாபன். த்வஜமீடனுக்கு யவீநரன் என்பவன் மகனாவான். (46—48)</p>
<p class="Text">இவனது மகன் திருதிமான். இவனது குமாரன் சத்தியத்ருதி. சத்தியத்ருதியின் மகன் த்ருடநேமி. இவன் மகன் சுபார்சுவன். இவனது பிள்ளை சுமதி. சுமதியின் குமாரன் சன்னதிமான் என்பவன். (49)</p>
<p class="Text">இந்த சன்னதிமானது பிள்ளை கிருதன் என்பவன். இவனுக்கு ஹிரண்யநாபன் என்பவன் அஷ்டாங்க யோகப்பயிற்சியைக் கற்பித்தான். இவன்தான் பிராச்ய சாமங்களின் இருபத்துநான்கு ஸம்ஹிதைகளைச் செய்தவன். (50—52)</p>
<p class="Text">கிருதனது மகன் உக்ராயுதன். இவன் நீப வம்ச க்ஷத்திரியர்கள் பலரைக் கொன்றான். உக்ராயுதனின் மகன் க்ஷேம்யன். இவன் குமாரன் சுதீரன். இவனது பிள்ளை ரிபுஞ்ஜயன். இவனுக்கு பக்ஷுரதன் என்பவன் பிறந்தான். இவர்கள் அனைவரும் புரு வம்சத்தைச் சேர்ந்த மன்னர்கள் ஆவார்கள். (53—55)</p>
<p class="Text">அஜமீடனுக்கு நளினி என்கிற பெயருள்ள ஒரு மனைவி இருந்தாள். அவளுக்கு நீலன் என்கிற பெயருள்ள ஒரு மகன். (56)</p>
<p class="Text">இந்த நீலனுக்கு சாந்தி என்கிற ஒரு மகன். இந்த சாந்தியின் குமாரன் சுசாந்தி என்பவன். சுசாந்தியின் புதல்வன் புரஞ்ஜயன். இவனது மகன் ருக்ஷன். இந்த ருக்ஷனது மகன் ஹர்யசுவன். இந்த ருக்ஷனது மகன் ஹர்யசுவன். (57—58)</p>
<p class="Text">ஹர்யசுவனுக்கு முத்கலன், சிருஞ்ஜயன், பிரஹதிஷு, யவீநரன், காம்பில்யன் என ஐந்து குமாரர்கள். “என்னுடைய இந்த ஐந்து குமாரர்களுமே எங்களைச் சேர்ந்த ஐந்து ராஜ்யங்களைப் பாதுகாக்கப் போதுமானவர்களாவார்கள்” என்று தந்தை கூறியதால் அவர்கள் ‘பாஞ்சாலர்கள்’ என்றழைக்கப்பட்டனர். (59)</p>
<p class="Text">முத்கலருடைய வம்சத்தவர்கள் மௌத்கல்யர் என்றழைக்கப்பட்டனர். இவர்கள் க்ஷத்திரியத் தன்மையோடு கூடின அந்தணர்களாக இருந்தார்கள். (60)</p>
<p class="Text">முத்கலருடைய மகன் பிருஹசுவன். இந்தப் பிருஹசுவனுக்குத் திவோதாசன் என்கிற குமாரனும், அகல்யை என்கிற கன்னிகையும் பிறந்தனர். (61,62)</p>
<p class="Text">இந்த அகல்யையை கௌதமர் என்கிற மகரிஷி திருமணம் செய்து கொண்டார். இவர்களுக்கு சதாநந்தர் என்கிற ஒரு மகன் பிறந்தான். (63)</p>
<p class="Text">இந்த சதாநந்தருக்கு தனுர்வேதத்தில் கரைகண்ட சத்தியத்ருதி என்கிற மகன் பிறந்தான். (64)</p>
<p class="Text">ஒரு சமயம் அப்சரசுகளில் மிக உயர்ந்தவளான ஊர்வசியைக் கண்டதால் சத்தியத்ருதியின் விந்து நழுவி நாணற்காட்டிலே இரண்டு பிரிவாக விழுந்தது. (65)</p>
<p class="Text">அந்த இரண்டு பகுதிகளில் ஒரு பகுதியிலிருந்து ஒரு மகனும் மற்றொரு பகுதியிலிருந்து ஒரு பெண்ணும் தோன்றினர். (66)</p>
<p class="Text">வேட்டையாட வந்த சந்தனு மகாராஜன் அவர்களைக் கண்டு கருணையினால் (கிருபையினால்) எடுத்து வந்தான். (67)</p>
<p class="Text">கிருபையினால் எடுத்து வந்ததால் அக்குமாரனுக்குக் கிருபர் எனவும், அப்பெண் குழந்தைக்குக் கிருபி எனவும் பெயர் உண்டாயின. இந்தக் கிருபியே துரோணாசாரியரின் மனைவியும், அசுவத்தாமாவின் தாயுமாவாள். (68)</p>
<p class="Text">திவோதாசனது மகன் மித்ராயு என்பவன். மித்ராயுவின் மகன் சியவனன் என்னும் மன்னன். இந்தச் சியவனனது மகன் சுதாசன் என்பவனாவான். சுதாசனுடைய மகன் சௌதாசன். இவனது குமாரன் சகதேவன். சகதேவனது மகன் சோமகன். (69—71)</p>
<p class="Text">சோமகனது நூறு புத்திரர்களில் மூத்தவன் ஜந்து என்பவனாவான். பிருஷதன் கடைக்குட்டியான மகன். பிருஷதனது புதல்வன் துருபதன். துருபதனது மகன் திருடத்யும்னன். இவனது குமாரன் திருஷ்டகேது. (72,73)</p>
<p class="Text">அஜமீடனுக்கு ருக்ஷன் என்று மற்றொரு மகனும் இருந்தான். அவனது மகன் ஸம்வரணன். ஸம்வரணனது குமாரன் குரு. (74—76)</p>
<p class="Text">இவன்தான் தர்மக்ஷேத்திரத்தைக் குருக்ஷேத்திரம் என்றாக்கினான். குருவின் மகன்கள் சுதனு, ஜன்ஹு, பரீக்ஷித் முதலியவர்கள். (77,78)</p>
<p class="Text">சுதனுவின் குமாரன் சுஹோத்திரன். இவனது மகன் சியவனன். இவனது குமாரன் கிருதகன். கிருதகனது மகன் உபரிசரஸ் என்கிற வசு. இந்த வசுவின் குமாரர்கள் பிருஹத்ரதன், பிரத்யக்ரன், குசாம்பு, குசேலன், மாத்ஸ்யன் முதலிய ஏழு பேர்கள். (79—81)</p>
<p class="Text">இவர்களில் பிருஹத்ரதனுக்கு குசாக்ரன் என்பவன் மகனாவான். குசாக்ரனின் மகன் விருஷபன். இவனது மகன் புண்யவான். இவனது குமாரன் சத்தியஹிதன். இவனது புதல்வன் சுதன்வா. சுதன்வாவின் மகன் ஜது என்பவன். (82)</p>
<p class="Text">பிருஹத்ரதனுக்கு இரண்டு துண்டாகப் பிரிந்து ஒரு மகன் பிறந்தான். அந்த இரண்டு துண்டுகளையும் ஜரை என்கிற அரக்கி ஒன்று சேர்க்கவே, அது ஒரு குழந்தையாக ஆகி ஜராசந்தன் என்று பெயர் பெற்றது. (83)</p>
<p class="Text">இவனுக்குப் பிறந்தவன் சகதேவன். இவனது மகன் சோமபன். இவனது குமாரன் ச்ருதிச்ரவா என்பவன். (84)</p>
<p class="Text">இவ்வாறு நான் மகத தேசத்தை ஆண்ட மாகதர்கள் என்பவர்களைப் பற்றிக் கூறினேன். (85)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் பத்தொன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-20">இருபதாவது அத்தியாயம் — குருவின் வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> குருவின் பிள்ளையான பரீக்ஷித்திற்கு ஜனமேஜயன், சுருதசேனன், உக்ரசேனன், பீமசேனன் என்கிற நான்கு புத்திரர்கள் பிறந்தார்கள். ஜன்ஹுவிற்கு சுரதன் என்கிற பெயருள்ள ஒரு மகன் பிறந்தான். (1,2)</p>
<p class="Text">இவனது குமாரன் விதூரதன். விதூரதனது குமாரன் ஸார்வபௌமன். இவனது மகன் ஜயத்சேனன். ஜயத்சேனனது புதல்வன் ஆராதிதன். இவனது மகன் அயுதாயு. இவன் பிள்ளை அக்ரோதனன். அக்ரோதனனது மகன் தேவாதிதி. இவனது குமாரன் (அஜமீடனது புத்திரனான ருக்ஷன் என்பவனிடமிருந்து வேறான) ருக்ஷன் என்பவன். (3—6)</p>
<p class="Text">இந்த தேவாதிதியின் மகனான ருக்ஷனுக்கு பீமசேனன் என்பவன் மகனாவான். இவனது மகன் திலீபன். இந்த திலீபனுக்கு மகன் பிரதீபன். (7,8)</p>
<p class="Text">பிரதீபனுக்கு தேவாபி, சாந்தனு, பாஹ்லீகன் என மூன்று குமாரர்கள். இவர்களில் தேவாபி என்பவன் சிறுவயதிலேயே காட்டிற்குச் சென்று வசித்தான். (9,10)</p>
<p class="Text">அதனால் சாந்தனு மன்னனானான். இவனைப் பற்றி இவ்வுலகில் வழங்கும் ஒரு சுலோகம் உள்ளது—— “இவ்வரசன் கிழப்பருவமடைந்த எவனைத் தன் கைகளால் தொடுகிறானோ, அவன் அப்பொழுதே இளமையாகிறான். மேலும் இவன் தொடுவதால் அநேக ஜீவன்கள் மிகவும் உயர்ந்ததான சாந்தியைப் பெறுகின்றனர். ஆகையால், இவனைச் சாந்தனு என்றழைக்கலாயினர்.” (11—13)</p>
<p class="Text">ஒரு சமயம் மன்னனான இந்த சாந்தனுவின் ராஜ்யத்தில் பன்னிரண்டு வருடங்கள் மழையே பெய்யவில்லை. (14)</p>
<p class="Text">அச்சமயம் தேசம் முழுவதும் வறண்டு அழியும் நிலை ஏற்பட்டதைக் கண்டு இந்த சாந்தனு மகாராஜன் தன் அரசாட்சியிலுள்ள அனைத்து அந்தணர்களையும் அழைத்து வந்து “நம்முடைய தேசத்தில் ஏன் மழை பெய்யவில்லை? இதில் எனது அபராதம் ஏதாவது உளதா?” என்று கேட்டான். (15)</p>
<p class="Text">அப்பொழுது அந்த அந்தணர்கள் அவனிடம் இவ்வாறு கூறினார்கள். (16)</p>
<p class="Text">“அரசே! இவ்வரசு உனது பெரிய சகோதரனுடையது ஆகும். ஆனால், இளையவனான நீ இதை ஆண்டு அனுபவிக்கிறாய். ஆகவே, நீ பரிவேத்தா ஆகிறாய். அதாவது மூத்தவனுக்குத் திருமணமாகாதிருக்க, இளையவன் திருமணம் செய்து கொண்டால் எந்த பாதகமுண்டோ, அதை நீ அடைந்துள்ளாய்” என்று கூறினார்கள். இதைக் கேட்ட மன்னனான சாந்தனு “இதற்காக நான் இப்பொழுது என்ன செய்ய வேண்டும்?” என்று கேட்டான். (17,18)</p>
<p class="Text">அப்பொழுது அவ்வந்தணர்கள் திரும்பவும் கூறினார்கள்—— “உன் மூத்த சகோதரன் தேவாபி என்பவன் பாதகம் முதலிய குற்றங்கள் ஏதுமின்றிப் பரிசுத்தனாக இருக்கிறபடியால் இவ்வரசு அவனுக்கே உரியது. ஆகையால், இதுவரை நீ அனுபவித்ததே போதும். (19,20)</p>
<p class="Text">ஆகவே, இவ்வரசை இனி அவனுக்கே நீ தந்துவிட வேண்டும். அதுவே போதும்” என்று அவ்வந்தணர்கள் கூற, அரசனான சாந்தனு மிகவும் துக்கமடைந்தான். இதற்குள் சாந்தனு மன்னனின் மந்திரி அச்மசாரி என்பவன் வேதநெறிக்குப் புறம்பாகப் பேசும் சில தபஸ்விகளைக் காட்டிற்கு அனுப்பினான். (21)</p>
<p class="Text">அவர்களும் வேதநெறியில் ஒழுகும் நற்புத்தி கொண்ட அந்த தேவாபியிடம் சென்று அவனுக்கு வேதநெறிக்குப் புறம்பான சில சில கெட்ட யுக்திகளைப் போதித்து, அவனுடைய மனம் வேதநெறிக்குப் புறம்பான மறநெறிக்குட்பட்டதாகச் செய்துவிட்டார்கள். அதாவது அவனது தெளிந்த மனத்தைத் தீயநெறிக்குச் செல்லும்படிச் செய்துவிட்டார்கள். (22)</p>
<p class="Text">இங்கு சாந்தனு மகாராஜன் அந்தணர்கள் கூறியதைக் கேட்டு துக்கத்தையும் வருத்தத்தையும் அடைந்து, அந்தணர்களை முன்னிட்டுக் கொண்டு அரசுப் பொறுப்பைத் தன் அண்ணனிடம் அளிக்க வேண்டி, அண்ணன் தேவாபி இருக்கும் காட்டிற்குச் சென்றான். (23)</p>
<p class="Text">காட்டை அடைந்த அவ்வந்தணர்கள் மிகவும் வணக்கமுள்ள அரசகுமாரனான தேவாபியின் ஆசிரமத்தை அடைந்து “மூத்தவன்தான் அரசை ஏற்கவேண்டும்” என்று கூறி, அதற்கான வேதவாக்கியங்களையும் கூறினர். (24,25)</p>
<p class="Text">ஆனால், தேவாபியோ வேதத்திற்குப் புறம்பான பலவகையான யுக்திகளைக் கூறித் தீச்சொற்களை உதிர்த்தான். அப்பொழுது உடன் சென்ற அந்தணர்கள் சாந்தனுவிடம் கூறலானார்கள். (26,27)</p>
<p class="Text">“மன்னனே! இந்த விஷயத்தில் இதுவரை நிர்பந்தம் செய்தது போதும். இனியும் அவனைக் கட்டாயப்படுத்த வேண்டாம். இப்பொழுது மழை பெய்யாததன் குற்றம் நீங்கியது. வெகுகாலமாகக் கொண்டாடி வரும் வேதநெறிக்கு வேதவாக்கியங்களுக்குக் குற்றம் கூறும் தேவாபி பதிதனாக (குற்றம் புரிந்து கீழ்நிலைப்பட்டவனாக) ஆகிவிட்டான். (28)</p>
<p class="Text">உன் தமையன் குற்றம் புரிந்தவனாக (பதிதனாக) ஆகிவிட்டதால் உனக்கு இனி பரிவேத்தா (தமையன் திருமணம் செய்து கொள்ளாமலிருக்க, தம்பி திருமணம் செய்து கொள்வதால் நேரும் குற்றம்) என்கிற குற்றமில்லை” என்று அவ்வந்தணர்கள் கூறவே, சாந்தனு தன் நகருக்குத் திரும்பினான். அரசுப் பொறுப்பை ஏற்றான். (29)</p>
<p class="Text">வேதநெறிக்குப் புறம்பாகப் பேசியதால் தேவாபி பதிதனாக ஆனதால், மூத்தவன் இருந்தபோதிலும் அனைத்துவிதப் பயிர்களும் செழித்து வளரும்படியாகப் பர்ஜன்ய தேவனான வருணன் நன்கு மழையைப் பெய்வித்தான். (30)</p>
<p class="Text">பாஹ்லீகனுக்கு சோமதத்தன் என்கிற பிள்ளை பிறந்தான். இந்த சோமதத்தனுக்கு பூரி, பூரிசிரவஸ், சல்யன் என மூன்று குமாரர்கள் பிறந்தார்கள். (31,32)</p>
<p class="Text">சாந்தனுவிற்கு தேவநதியான கங்கையிடம் அனைத்து சாஸ்திரங்களையும் அறிந்த மிகுந்த கீர்த்திமானான பீஷ்மர் என்பவர் மகனாகப் பிறந்தார். (33)</p>
<p class="Text">இந்த சாந்தனுவிற்குச் சத்தியவதி என்பவளிடம் சித்ராங்கதன், விசித்திரவீர்யன் என்ற இரு மகன்களும் பிறந்தனர். (34)</p>
<p class="Text">இவ்விருவரில் சித்ராங்கதன் இளமையிலேயே சித்ராங்கதன் என்கிற கந்தர்வனால் போரில் கொல்லப்பட்டான். (35)</p>
<p class="Text">விசித்திரவீர்யன் காசி தேசத்து மன்னனின் புதல்விகளான அம்பிகை, அம்பாலிகை என்கிற இரு கன்னிகைகளை மணந்தான். (36)</p>
<p class="Text">அவன் சிற்றின்பத்தில் மிகவும் ஈடுபாடு கொண்டதால் ‘ராஜ்யக்ஷ்மா’ என்கிற என்புருக்கி நோயினால் தாக்கப்பட்டு அகாலத்தில் மரணமடைந்தான். (37)</p>
<p class="Text">அதன்பின் என் மகனான கிருஷ்ணத்வைபாயனர் சத்தியவதியின் தூண்டுதலினால். ‘தாயின் கட்டளையை மீறுதல் கூடாது’ என்கிற நியதிக்குக் கட்டுப்பட்டு விசித்திரவீர்யனது மனைவிகளிடம் திருதராஷ்டிரன், பாண்டு என்கிற இரு பிள்ளைகளைத் தோற்றுவித்தார். மேலும் அம்பிகை என்பவளால் அனுப்பப்பட்ட தாசியிடம் விதுரர் என்கிற ஒரு மகனையும் தோற்றுவித்தார். (38)</p>
<p class="Text">திருதராஷ்டிரனும் காந்தாரி என்பவளிடம் துரியோதனன், துச்சாசனன் முதலிய நூறு பிள்ளைகளைத் தோற்றுவித்தான். (39)</p>
<p class="Text">பாண்டு காட்டில் வேட்டையாடுகிற சமயத்தில் கிந்தமர் என்கிற ஒரு ரிஷியின் சாபத்தால் குழந்தைப்பேற்றுக்கான சக்தியை இழந்தபடியால், அவனது மூத்த மனைவியான குந்தியினிடத்தில் தர்மதேவதை, வாயுதேவதை, இந்திரன் ஆகியவர்களது அருளால் யுதிஷ்டிரர், பீமசேனன், அர்ஜுனன் என்னும் மூன்று பிள்ளைகளும், இரண்டாவது மனைவியான மாத்ரியினிடத்தில் அசுவினிதேவர்களது திருவருளால் நகுலன், சகதேவன் என்கிற இரு பிள்ளைகளும் தோற்றுவிக்கப் பட்டனர். இவ்வாறு பாண்டுவின் மக்கள் ஐவராயினர். (40)</p>
<p class="Text">இவ்வைவருக்கும் திரௌபதியிடம் ஐந்து பிள்ளைகள் பிறந்தனர். இவர்களில் யுதிஷ்டிரர் மூலம் பிரதிவிந்த்யன் என்பவனும், பீமசேனன் மூலம் ச்ருதசேனன் என்பவனும், அர்ஜுனன் வாயிலாக ச்ருதகீர்த்தி என்பவனும், நகுலன் மூலம் ச்ருதாநீகன் என்பவனும், சகதேவன் மூலம் ச்ருதகர்மா என்பவனும் பிறந்தனர். (41,42)</p>
<p class="Text">இவர்களைத் தவிர பாண்டவர்களுக்கு இன்னும் சில பிள்ளைகள் இருந்தனர். யுதிஷ்டிரனுக்கு யௌதேயி என்பவளிடத்தில் தேவகன் என்றொரு மகன் பிறந்தான். (43,44)</p>
<p class="Text">இடும்பை என்பவள் பீமசேனன் மூலம் கடோத்கசன் என்கிற பிள்ளையைப் பெற்றாள். (45)</p>
<p class="Text">காசி என்பவளும் பீமசேனன் மூலம் ஸர்வகன் என்கிற ஒரு மகனைப் பெற்றாள். (46)</p>
<p class="Text">சகதேவன் மூலம் விஜயை என்பவள் சுஹோத்ரன் என்கிற ஒரு பிள்ளையைப் பெற்றாள். நகுலன் ரேணுமதி என்பவளிடம் நிரமித்ரன் என்கிற ஒரு மகனைப் பெற்றாள். (47,48)</p>
<p class="Text">அர்ஜுனனுக்கு உலூபி என்கிற நாககன்னிகையின் வாயிலாக இராவான் என்கிற மகன் பிறந்தான். (49)</p>
<p class="Text para-style-override-7">மணிபுரம் என்கிற நகர மன்னனின் மகளிடம் அர்ஜுனன் புத்ரிகா அறநெறிப்படி பப்ருவாஹனன் என்கிற ஒரு மகனைப் பெற்றான். (50)</p>
<p class="Foot-Note"><span class="char-style-override-7">(குறிப்பு:— ‘புத்ரிகா அறநெறி’ —</span> தன் மகளை ஒருவனுக்குத் திருமணம் செய்து கொடுக்கும்போது மாப்பிள்ளையான மருமகனிடத்தில் தனக்கு பிரதிபிரயோஜனமாகத் தன் மகளிடம் முதலில் பிறக்கும் ஆண்மகனைத் தனக்கு மகனாகத் தரும்படிக் கேட்டுத் தீர்மானமாக்கிக் கொண்டு கன்னிகாதானம் செய்து, அதன்படி பிறந்தவன் புத்ரிகா புத்திரன். <span class="char-style-override-7">‘அஸ்யாம் யோஜாயதே புத்ரஸ்ஸ மே புத்ரோ ப</span><span class="char-style-override-41">4</span><span class="char-style-override-7">விஷ்யதி’.)</span></p>
<p class="Text">இந்த அர்ஜுனனுக்கு சுமத்திரையிடம் அபிமன்யு என்பவன் பிறந்தான். அவன் இளமையிலேயே பெருத்த பலம் பொறுந்தியவனாகவும் பராக்கிரமம் நிறைந்தவனாகவும் இருந்தான். தனது அனைத்துப் பகைவர்களையும் வெற்றி கொள்பவனாகவும் இருந்தான். (51)</p>
<p class="Text">அதன்பின் குருகுலமானது அழிந்து வரும் நேரத்தில் அசுவத்தாமா என்பவனால் விடப்பட்ட பிரும்மாஸ்திரத்தினால் கருவிலேயே சாம்பலாக்கப்பட்டு, ஆனால் பிறகு எவர் தன் இச்சையினால் சில காரணங்களுக்காக (தர்மத்தைக் காக்கவும் அதர்மிகளை அழிக்கவும்) மானிடனாகத் திருவவதாரம் செய்தருளிரானோ, அனைத்து தேவர்கள், அசுரர்கள் ஆகியவர்களால் வணங்கப்படுகின்ற திருவடிகளை உடையவனான ஸ்ரீகிருஷ்ண பகவானுடைய திருவருள் மகிமையால் மறுபடியும் உயிரைப் பெற்றுப் பிழைத்தாரோ, அந்த பரீக்ஷித் என்பவன் அபிமன்யுவின் மூலம் உத்தரையின் திருவயிற்றில் பிறந்தான். (52)</p>
<p class="Text">அந்த பரீக்ஷித் மன்னன்தான் இப்பொழுது இந்த பூமண்டலம் அனைத்தையும் யாதொரு குறையுமின்றித் தர்மநெறி மேன்மேலும் வளரும்படியாகப் பரிபாலித்து வருகின்றான். (53)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் இருபதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-21">இருபத்தோராவது அத்தியாயம் — இனி வரப்போகும் மன்னர்களைப் பற்றி</p>
<p class="Text"><span class="char-style-override-7">பராசரர் கூறுகிறார்——</span> இனி வரப்போகும் மன்னர்களைப் பற்றிக் கூறுகிறேன் (கேள்). இப்பொழுது எந்த பரீக்ஷித் என்கிற மன்னன் ஆட்சி புரிந்து வருகிறானோ, அந்த பரீக்ஷித்திற்கு ஜனமேஜயன், சுருதசேனன், உக்ரசேனன், பீமசேனன் என நான்கு குமாரர்கள் பிறக்கப் போகிறார்கள். (1,2)</p>
<p class="Text">இந்த ஜனமேஜயனுக்கு சதானீகன் என்றொரு பிள்ளை பிறக்கப் போகிறான். (3)</p>
<p class="Text">இந்த சதானீகன் என்பவன் யாக்ஞயவல்கியரிடம் வேதங்களையும், கிருபரிடம் அஸ்திர—சஸ்திரங்களையும், நன்கு கற்றுத் தேர்ந்து தீயன பயப்பவையான இவ்வுலக விஷயங்களில் வெறுப்புற்று வைராக்கியனாக ஆகி, சௌனக மகரிஷியின் உபதேசத்தினால் ஆன்மஞானத்தில் தேர்ந்து பரமநிர்வாணமான மோக்ஷத்தை அடையப் போகிறான். (4)</p>
<p class="Text">இந்த சதானீகனது மகனாக அசுவமேதத்தன் பிறப்பான். இவனது மகனாக அதிசீமகிருஷ்ணன் பிறப்பான். அதிசீமகிருஷ்ணனுக்கு நிசக்னு என்பவன் பிறப்பான். (5—7)</p>
<p class="Text">இவனது காலத்தில் அஸ்தினாபுரம் கங்கையினால் அழிக்கப்படும். அப்பொழுது அவன் கௌசாம்பி என்னும் பட்டணத்தில் வாசம் செய்வான். (8)</p>
<p class="Text">இவனது குமாரன் உஷ்ணன் என்பவன். உஷ்ணனது புதல்வன் விசித்ரரதன். இவனது மகன் சுசிரதன். இந்த சுசிரதனுக்கு மகன் வ்ருஷ்ணிமான். இவனது மகன் சுஷேணன். இவனுக்கு சுநீதன் மகன். சுநீதனது மகன் நிருபன். நிருபனது மகன் சக்ஷு. இவனது மகன் சுகாவலன். சுகாவலனுக்கு பாரிப்லவன். இவனது மகன் சுநயன். இவனது குமாரன் மேதாவி. (9—12)</p>
<p class="Text">மேதாவியின் மகன் ரிபுஞ்ஜயன். இவன் மகன் மிருது. மிருதுவின் குமாரன் திக்மன். இவன் மகன் பிருஹத்ரதன். இவனது மகன் வசுதானன். (13)</p>
<p class="Text">இவனது மற்றொரு மகன் சதானீகன். சதானீகனது மகன் உதயணன். இவனது மகன் அக்ஷீநரன். இவன் குமாரன் தண்டபாணி, தண்டபாணியின் மகன் நிரமித்திரன். நிரமித்திரன் மகன் க்ஷேமகன். (14—16)</p>
<p class="Text">இதைப் பற்றிய ஒரு சுலோகம் படிக்கப்படுகிறது. (17)</p>
<p class="Text">“அந்தணர்களுக்கும் க்ஷத்திரியர்களுக்கும் ஆணிவேராக ராஜரிஷிகளால் கொண்டாடப்பட்ட பாண்டவர்களது வம்சம், கலியுகத்தில் க்ஷேமகனோடு முடிவைப் பெறப் போகிறது.” (18)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் இருபத்தோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-23">இருபத்து மூன்றாவது அத்தியாயம் — மகத வம்ச வர்ணனை</p>
<p class="Text"><span class="char-style-override-7">பராசரர் கூறுகிறார்——</span> இனி நான் மகத தேசத்தைச் சேர்ந்த பிருஹத்ரதனின் இனி வரப்போகும் வம்சாவளியைப் பற்றி முறை தவறாது வர்ணிக்கப் போகிறேன், கேளுங்கள். (1)</p>
<p class="Text">இந்த வம்சத்தில்தான் பெரும் பலம் படைத்த பராக்கிரமசாலியான ஜராசந்தன் முதலிய ராஜாக்கள் முக்கியமானவர்களாக இருந்தனர். ஜராசந்தனுடைய மகன் சகதேவன். (2,3)</p>
<p class="Text">சகதேவனுடைய குமாரன் சோமாபி என்பவன். இவனது மகன் சுருதசிரவஸ். இவன் மகன் அயுதாயு. அயுதாயுவின் மகன் நிரமித்ரன். இவனது மகன் சுநேத்ரன். இவனது மகன் பிருஹத்கர்மா. பிருஹத்கர்மாவின் மகன் சேனஜித். இவனது மகன் சுருதஞ்ஜயன். அதன்பின் விப்ரன். இவனுக்குப் பிள்ளையாக சுசிநாமா என்பவன் பிறக்கப் போகிறான். (4,5)</p>
<p class="Text">சுசிநாமாவின் மகன் க்ஷேம்யன். க்ஷேம்யனது குமாரன் ஸுவிரதன். இவன் மகன் தர்மன். தர்மனது மகன் சுஶ்ரவன். இவனது குமாரன் திருடசேனன். இவனுக்குப் பிறந்தவன் சுபலன். சுபலனுக்கு சுநீதன் புதல்வன். அதன்பின் ஸத்யஜித். இவனது குமாரன் விசுவஜித். அதன்பின் ரிபுஞ்ஜயன். (6—12)</p>
<p class="Text">இவ்வாறு பிருஹத்ரதனது வம்சத்தில் தோன்றிய மன்னர்கள் ஓராயிரம் வருடங்கள் மகத தேசத்தை ஆளப் போகிறார்கள். (13)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் இருபத்து மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-8-24">இருபத்து நான்காவது அத்தியாயம் — கலியுகத்தின் அரசர்களும், கலிகாலத்தின் அறநெறிகளும், அரச வம்சங்களின் முடிவும்</p>
<p class="Text"><span class="char-style-override-7">பராசரர் கூறுகிறார்——</span> பிருஹத்ரதனுடைய வம்சத்தின் கடைசி மன்னனான ரிபுஞ்ஜயனுக்கு சுநிகன் என்றொரு மந்திரி வரப் போகிறான். (1)</p>
<p class="Text">அவன் தன் யஜமானனைக் கொன்று தன் மகனான பிரத்யோதன் என்பவனை அந்த அரசாட்சியில் பட்டாபிஷேகம் செய்யப் போகிறான். (2)</p>
<p class="Text">அவனுக்கு பலாகன் என்ற பெயருள்ள ஒரு மகன் பிறக்கப் போகிறான். இவனது குமாரன் விசாகயூபன். அவனது மகன் ஜனகன். அதன்பின் நந்திவர்த்தனன். (3—6)</p>
<p class="Text">இவனுக்குப் பிறகு நந்தீ என்பவன். இந்த பிரத்யோதனது வம்சத்தில் பிறந்த ஐந்து அரசர்கள் நூற்று முப்பத்தெட்டு ஆண்டுகள் இவ்வுலகைப் பரிபாலிக்கப் போகிறார்கள். (7,8)</p>
<p class="Text">நந்திக்கு சிசுநாபன் என்பவன் பிறப்பான். இவனது மகன் காகவர்ணன். காகவர்ணனது மகன் க்ஷேமதர்மன். இவனது மகன் க்ஷதௌஜன். இவன் குமாரன் விதிசாரன். (9—13)</p>
<p class="Text">அதன்பின் அஜாதசத்ரு. இவன் புத்திரன் அர்பகன். அர்பகனது குமாரன் உதயணன். இவனுக்குப் பின் நந்திவர்த்தனன். அதன்பின் மகாநந்தீ. (14—18)</p>
<p class="Text">இவ்வாறு சிசுநாப வம்சத்து அரசர்கள் முன்னூற்று அறுபத்து இரண்டு வருடங்கள் இப்பூமியை ஆளப் போகிறார்கள். (19)</p>
<p class="Text">மகாநந்திக்கு ஒரு நான்காம் வருணத்துப் பெண்ணின் திருவயிற்றில் தோன்றும் மகாபத்மன் என்கிற நந்தன் மற்றொரு பரசுராமரோ என்னுமாறு அனைத்து க்ஷத்திரியர்களையும் அழிக்கப் போகிறான். (20)</p>
<p class="Text">அது முதற்கொண்டு நான்காம் வர்ணத்தவர்களே அரசர்களாக வரப் போகிறார்கள். மகாபத்ம நந்தன் இப்பூமியை எவராலும் தடைபடாதவாறு ஒரு குடைக்குக் கீழேயிருந்து கொண்டு ஆளப் போகிறான். (21,22)</p>
<p class="Text">இவனுக்கு சுமாலி முதலிய எண்மர் குமாரர்களாகப் பிறக்கப் போகிறார்கள். இவர்கள் மகாபத்மனுக்குப் பின் அரசாளப் போகிறார்கள். (23,24)</p>
<p class="Text">இந்த மகாபத்மனது பிள்ளைகள் எண்மரும் இவ்வுலகை ஒரு நூறு வருடங்கள் ஆளப் போகிறார்கள். அதன்பின் இந்த ஒன்பது நந்த மன்னர்களையும் கௌடில்யர் என்கிற ஓர் அந்தணர் அழிக்கப் போகிறார். (25,26)</p>
<p class="Text">அவர்கள் அழிந்ததும் மௌரியர்கள் என்கிற மன்னர்கள் இவ்வுலகை ஆளப் போகிறார்கள். நந்தனுடைய தாசியான முரா என்கிற தாசியிடம் தோன்றிய சந்திரகுப்தனை இந்த கௌடில்யர் அரசபீடத்தில் பட்டாபிஷேகம் செய்யப் போகிறார். (27,28)</p>
<p class="Text">இந்த சந்திரகுப்தனுக்கு பிந்துசாரன் என்கிற மகன் பிறக்கப் போகிறான். (29)</p>
<p class="Text">இவனது மகன் அசோகவர்த்தனன். இவன் மகன் சுயசஸ். சுயசஸின் மகன் தசரதன். இவன் மகன் ஸம்யுதன். இவன் மகன் சாலிசூகன். இவனுக்குப் பின் சோமசர்மா. அவனது மகன் சததன்வா. சததன்வாவின் குமாரன் பிருஹத்ரதன். (30,31)</p>
<p class="Text">இவ்வாறு இந்த மௌரியர்களான பத்து அரசர்களும் நூற்று முப்பத்தேழு ஆண்டுகள் அரசாளப் போகிறார்கள். இவர்களுக்குப் பின் சுங்க வம்சத்து பத்து மன்னர்கள் இப்பூமியை ஆளப் போகிறார்கள். (32,33)</p>
<p class="Text para-style-override-7">இந்த சுங்க வம்சத்தரசர்களில் முதலாமவனான புஷ்யமித்ரன் என்கிற சேனாதிபதி, தன் மன்னனைக் கொன்று தானே அரசை ஏற்கப் போகிறான். இவனது பிள்ளை அக்னிமித்ரன். (34)</p>
<p class="Foot-Note">(<span class="char-style-override-7">குறிப்பு:—</span> இந்த அக்னிமித்ரனைக் கதாநாயகனாகக் கொண்டு காளிதாச மகாகவி <span class="char-style-override-7">‘மாளவிகாக்னிமித்ரம்’ </span>என்கிற நாடகத்தை எழுதியுள்ளார்.)</p>
<p class="Text">இந்த அக்னிமித்ரனின் மகன் சுஜ்யேஷ்டன். இவன் மகன் வசுமித்ரன். இவன் மகன் உதங்கன். உதங்கனது மகன் புலிந்தகன். இவன் மகன் கோஷவசு. இவன் மகன் வஜ்ரமித்ரன். இவன் மகன் பாகவதன். இவனுக்குப் பிறந்தவன் தேவபூதி என்பவன். (35,36)</p>
<p class="Text">இவ்வாறு சுங்க வம்சத்தரசர்கள் இவ்வுலகை நூற்றுப்பன்னிரண்டு வருடங்கள் ஆளப் போகிறார்கள். இதன்பின் இவ்வுலகு கண்வ அரசர்களின் அதிகாரத்திற்கு ஆட்படப் போகிறது. (37,38)</p>
<p class="Text">சுங்க வம்சத்தைச் சேர்ந்த மிகவும் கவலையில் ஆழ்ந்திருந்த தேவபூதி என்னும் அரசனை, அவனது அமைச்சனான கண்வ வம்சத்தைச் சேர்ந்த வசுதேவன் என்கிறவன் கொன்றுவிட்டு, அந்த அரசாட்சியைத் தானே அனுபவிக்கப் போகிறான். (39)</p>
<p class="Text">இவனது மகன் பூமித்ரன். அவனது மகன் நாராயணன். இந்த நாராயணனது மகன் சுசர்மா என்பவன். இந்த கண்வ வம்சத்தவர்களான நான்கு பேர்களும் நாற்பத்தைந்து வருடங்கள் இந்த பூமியை ஆளப் போகிறார்கள். (40—42)</p>
<p class="Text">கண்வ வம்சத்தவனான சுசர்மாவை, அவனது சேவகனான பலிபுச்சகன் என்கிற ஆந்திர ஜாதியைச் சேர்ந்தவன் கொன்றுவிட்டு, தானே அவ்வரசை அனுபவிக்கப் போகிறான். (43)</p>
<p class="Text">அதன்பின் அவனது சகோதரனான கிருஷ்ணன் என்பவன் இப்பூமிக்கதிபதியாகப் போகிறான். அவனது புத்திரன் சாந்தகர்ணி என்பவன். அவனது மகன் பூர்ணோத்சங்கன். அவன் மகன் சாதகர்ணி. அவனது மகன் லம்போதரன். அதன்பின் பிலகன். இவன் மகன் மேகஸ்வாதி. இவன் மகன் படுமான். (44,45)</p>
<p class="Text">அதன்பின் அரிஷ்டகர்மா. இவனது மகன் ஹலாஹலன். இந்த ஹலாஹலனது குமாரன் பலலகன். அதன்பின் புலிந்தசேனன். இவன் மகன் சுந்தரன். இவன் குமாரன் சாதகர்ணி. அதன்பின் சிவசுவாதி. இவன் மகன் கோமதிபுத்ரன். இவன் மகன் அலிமான். (46,47)</p>
<p class="Text">இவனுக்குப் பிறந்தவன் சாந்தகர்ணி. அதன்பின் சிவசிரதன். இவன் மகன் சிவஸ்கந்தன். அவனிடம் பிறந்தவன் யக்ஞஸ்ரீ. அதன்பின் த்வியக்ஞன். இவன் மகன் சந்திரஸ்ரீ. இவனுக்குப் பிறந்தவன் புலோமாசி. (48,49)</p>
<p class="Text">இவ்வாறு இந்த முப்பது ஆந்திர பணியாளர்களான அரசர்களும் நானூற்று ஐம்பத்தாறு வருடங்கள் இந்தப் பூமியை ஆளப் போகிறார்கள். (50)</p>
<p class="Text">இவர்களுக்குப் பின் ஆபீரர்கள் ஏழு பேரும், கசர்தபிலர் எனப்படும் அரசர்கள் பத்து பேரும் அரசாளப் போகிறார்கள். அதன்பின் பதினாறு சகர்கள் மன்னர்களாக இருக்கப் போகிறார்கள். (51,52)</p>
<p class="Text">இவர்களுக்குப் பின் எட்டு யவனர்கள், பதினான்கு துர்கர்கள் (முஸ்லீம்கள்), பதின்மூன்று முண்டர்கள், பதினோரு மௌனர்கள் ஆகிய மன்னர்கள் அனைவரும் ஆயிரத்து தொண்ணூற்று ஒன்பது வருடங்கள் இவ்வுலகை ஆளப் போகிறார்கள். (53)</p>
<p class="Text">இவர்களில் பதினோரு மௌன மன்னர்கள் இவ்வுலகை முன்னூறு வருடங்கள் ஆளப் போகிறார்கள். இவர்களெல்லாம் அழிந்தபின் கைங்கிலர் என்ற பெயர் கொண்ட யவன ஜாதியினர் பட்டாபிஷேகம் ஆகாமலேயே மன்னர்களாகப் போகிறார்கள். (54,55)</p>
<p class="Text">இவர்கள் வம்சத்தில் வந்தவன் விந்தியசக்தி. இவன் மகன் புரஞ்ஜயன். இவன் மகன் ராமசந்திரன். ராமசந்திரனது மகன் தர்மவர்மன். இவன் மகன் வங்கன். வங்கனது மகன் நந்தன். நந்தனது மகன் சுநந்தீ. இவனது சகோதரர்கள் நந்தியசஸ், சுக்ரன், பிரவீரன் என்பவர்கள். இவர்கள் அனைவரும் நூற்றாறு வருடங்கள் அரசாட்சி புரிவார்கள். (56)</p>
<p class="Text">இதற்குப் பின் இவர்கள் குலத்துதித்த பதின்மூவரும், பாஹ்லீகர் மூவரும் மன்னர்கள் ஆவார்கள். இவர்களுக்குப் பின் புஷ்யமித்திரர், பகுமித்திரர் என்கிற பதின்மூவரும், ஆந்திரர் ஏழு பேரும் சிற்றரசர்களாக ஆண்டு வருவார்கள். (57,58)</p>
<p class="Text">மேலும் ஒன்பது மன்னர்கள் முறையே கோசல நாட்டை ஆளப் போகிறார்கள். நிஷத தேசத்திற்கும் இவர்களே அரசர்களாக ஆகப் போகிறார்கள். (59,60)</p>
<p class="Text">மகத தேசத்தில் விசுவஸ்படிகன் என்கிற மன்னன் மற்ற வர்ணங்களைத் தோற்றுவிக்கப் போகிறான். அவன் செம்படவர்கள், வேடர்கள், புலிந்தர்கள் மற்றும் அந்தணர்கள் முதலியவர்களை அரசுப்பொறுப்புகளில் நியமிக்கப் போகிறான். (61,62)</p>
<p class="Text">பத்மாவதி என்கிற பட்டணத்தில் நாகர்கள் என்று சொல்லப்பட்ட ஒன்பது மாகதர்கள் அனைத்து க்ஷத்திரிய வம்சத்தார்களையும் அழித்துக் கங்கையின் உற்பத்தி இடம் முதல் பிரயாகை வரையிலும் உள்ள ராஜ்யத்தை அனுபவிக்கப் போகிறார்கள். (63)</p>
<p class="Text">கோசலம், ஆந்திரம், புண்ட்ரம், தாமிரலிப்தம், சமுத்திரதடபுரி முதலிய இடங்களில் தேவரக்ஷிதா என்பவன் ஆளப் போகிறான். கலிங்கம், மாகிஷம், மகேந்திரம், பௌமம் முதலிய தேசங்களை குகர் என்பவர்கள் ஆளப் போகிறார்கள். (64,65)</p>
<p class="Text">நைஷம், நைமிஷகம், காலகோசகம் முதலிய பட்டணங்களை மணிதான்யக வம்சத்தவர்கள் அரசாளப் போகிறார்கள். வைராக்யம், முஷிகம் என்னும் தேசங்களை சுனகன் என்னும் மன்னன் ஆளப் போகிறான். சௌராஷ்டிரம், அவந்தி, சூத்ரம், ஆபீரம் மற்றும் நர்மதை நதிக்கரைக்கு அருகே உள்ள பாலைநிலத்தில் கெட்டுப் போன அந்தணர்கள், ஆபீரர்கள், சூத்திரர்கள் முதலியவர்களின் ஆட்சி நடக்கும். (66—68)</p>
<p class="Text">கடற்கரை, தாலிகோரர்வி, சந்திரபாகா, காச்மீரம் முதலிய இடங்களைக் கீழ்நிலைப்பட்ட அந்தணர்கள், மிலேச்சர்கள் மற்றும் சூத்திரர்கள் ஆகிய ஜாதியில் வந்த அரசர்கள் அனுபவிப்பார்கள். இந்த அனைத்து அரசர்களும் இவ்வுலகில் ஒரே சமயத்தில் அரசாளப் போகிறார்கள். (69,70)</p>
<p class="Text">இவர்கள் அனைவரும் மிகவும் குறைந்த மகிழ்ச்சி கொண்டவர்களாக, மிகுந்த கோபம் உடையவர்களாக, என்றும் மறநெறி ஒழுகுபவர்களாக, பொய்யுரைப்பதில் மனம் கொண்டவர்களாக, பெண்கள், குழந்தைகள், பசுக்கள் ஆகியவர்களைக் கொல்பவர்களாக, பிறர் பொருளைக் கவர்வதில் விருப்பம் கொண்டவர்களாக, குறைந்த வீரமுடையவர்களாக, தமோகுணம் நிறைந்தவர்களாக (இருளுக்குச் சமானமானவர்களாக), தோன்றியவுடனேயே அழிந்துபடும் பொருள் போன்றவர்களாக, குறைந்த ஆயுள் உடையவர்களாக, காமத்தில் பேராசை கொண்டவர்களாக, குறைவான புண்ணியம் உடையவர்களாக, மிகவும் பேராசை கொண்டவர்களாகவும் இருப்பார்கள். (71)</p>
<p class="Text">இவர்கள் அனைத்து தேசங்களையும் ஒன்றோடொன்று இணைப்பார்கள். மேலும் அந்த மிலேச்ச ஒழுக்கத்தையே கைக்கொண்டவர்களாக, மற்ற அரசர்களைப் பற்றியிருப்பதையே தங்கள் பலமாகக் கொண்டு அறநெறிக்கு மாறாக மறநெறி ஒழுக்கத்திலிருந்து கொண்டு அனைத்துக் குடிமக்களையும் நாசம் செய்து கொண்டிருப்பார்கள். (72)</p>
<p class="Text">அதனால் தினமும் கொஞ்சம் கொஞ்சமாக தர்மமும் பொருளும் (அர்த்தமும்) குறைந்து தேய்ந்து போகவே உலகத்திற்கு அழிவே உண்டாகும். அப்போது பொருட்செல்வமே உயர்குடிப்பிறப்பிற்குக் காரணமாகும். நற்குலப்பிறப்பு காரணமாகாது. (73,74)</p>
<p class="Text">பலமே (உடல் வலிமையே) எல்லா தர்மங்களுக்கும் காரணமாகும், நல்லொழுக்கமன்று. மனம் ஒத்துவருவதே ஒருவர்க்கொருவர் திருமணம் செய்து கொள்வதற்குக் காரணமே அல்லாது குலமோ, கோத்திரமோ அன்று. (75,76)</p>
<p class="Text">பெண்மை போகத்திற்கே அல்லாது, விவாகமுறைக்கு அன்று. பொய் கூறுதலான திறமே விவகாரத்தில் வெற்றி கொள்ளக் காரணமேயன்றி நியாய—தர்மங்கள் அன்று. (77,78)</p>
<p class="Text">நீர் எளிதில் இனிமையானதாகக் கிடைக்குமேயானால் அதுவே நிலத்தை ஆர்ஜிதப்படுத்தப் போதுமானது. நிலத்தின் தூய்மையைப் பற்றிக் கவலை இல்லை. (அதாவது எங்கு நீரும் காற்றும் நன்கு இருக்கிறதோ, அந்த நிலமே உத்தமமாகக் கருதப்படுகிறது. புண்ணியக்ஷேத்திரமா என்கிற கவலையில்லை.) (79)</p>
<p class="Text">முப்புரிநூலை அணிவதே அந்தணத்தன்மைக்குக் காரணமேயன்றி, வேதசாஸ்திரங்கள் கற்றல், ஆசாரம் முதலியன தேவையில்லை என்பதே. ரத்தினம் முதலியன அணிவதே பெருமைக்கும் புகழுக்கும் காரணமேயல்லாது நற்குடிப்பிறப்போ, நல்லொழுக்கங்களோ அல்ல. (80,81)</p>
<p class="Text">புறச்சின்னங்களை அணிவதே பிரும்மசர்யம் முதலிய ஆசிரமங்களுக்குக் காரணமேயல்லாது விரதங்களல்ல. அநியாய வழியில் செல்வதே பிழைப்புக்குக் காரணமே அல்லாது நியாய வழியைப் பார்ப்பதன்று. (82,83)</p>
<p class="Text">திறமையின்மையே வாழ்க்கை இல்லாமைக்குக் காரணமேயன்றி பயிர், மாடு முதலிய செல்வங்கள் இல்லாமையன்று. (84)</p>
<p class="Text">அச்சமின்றி உரக்கப் பேசுவதே பாண்டித்யத்திற்குக் காரணமேயன்றி நூற்பயிற்சியன்று. பணமில்லாமையே சாதுவாய் இருத்தற்கு ஏதுவல்லாது நற்குணமன்று. (85,86)</p>
<p class="Text">நீராடுவது ஜப புண்ணிய சாதனத்திற்குக் காரணமேயன்றிப் புண்ணியதீர்த்தம் என்பதன்று. தேசம், காலம், நற்பாத்திரம் என்கிற நியமமின்றிய ஈகையே தர்மத்திற்குக் காரணமேயன்றி, வேள்விகளல்ல. (87,88)</p>
<p class="Text">பெண்ணைப் பெறுவதே (தனதாக்கிக் கொள்வதே) திருமணத்திற்குக் காரணமேயல்லாது வைதிக முறையன்று. (அதாவது, வைதிக முறையைப் பாராது ஒருவருக்கொருவர் அன்புப் பிணைப்பினால் கட்டுண்ணப்படுவதே தாம்பத்ய சம்பந்தம் ஏற்பட்டதாகிறது.) (89)</p>
<p class="Text">வெறுமனே கேசவாதி பன்னிரு திருநாமங்களைச் சொல்லாமல் திருமண் தரிப்பதும், விபூதி—ருத்திராட்சங்களைத் தரிப்பதுமான வெளிவேடமே, நற்பாத்திரமாவதற்கு ஏதுவாகுமேயன்றி, நற்குணங்களோ நற்படிப்போ அன்று. வெகுதொலைவில் சென்று கொண்டுவரும் தண்ணீரே தீர்த்தம் என்பதேயன்றி, அதன் தூய்மை கணக்கில்லை. (90,91)</p>
<p class="Text">கவடாக வேடம் தரித்தலே பெருமைக்குக் காரணமேயன்றித் தவம் முதலியவையன்று. இவ்வாறு பற்பல குற்றங்கள் நிறைந்திருக்கும் இக்குவலயத்தில் அனைத்து வருணங்களிலும் யார் யார் பலவானோ, திறமையுள்ளவனோ, அவனே அரசனாகுவான். (92,93)</p>
<p class="Text">இவ்வாறு மிகுந்த பேராசை பிடித்த மன்னர்களின் வரி விதித்தல் முதலிய அக்கிரமச் செயல்களின் தீமைகளைத் தாங்க முடியாமல் மக்கள் மலைக்குகைகளில் சென்று வசிப்பார்கள். அவ்வாறு சென்றவர்கள் தேன், காய், கிழங்குகள், பழங்கள், இலைகள், பூக்கள் ஆகியனவற்றைத் உண்டு காலம் கழிப்பார்கள். (94,95)</p>
<p class="Text">மர உரிகள், மரப்பட்டைகள், இலைகள் ஆகியவைகளே அவர்களின் ஆடைகளாக இருக்கும். நிறைய குழந்தைகளைப் பெறுவார்கள். அனைத்து மக்களும் குளிர், காற்று, வெய்யில், மழை முதலியனவற்றால் மிகவும் துன்புறுவார்கள். எவரும் இருபத்து மூன்று வருடங்களுக்கு மேல் வாழ மாட்டார்கள். இவ்வாறு இக்கலியுகத்தில் அனைத்து மக்களும் மிகவும் மெலிவை (க்ஷீணத்தை) அடைவார்கள். (96,97)</p>
<p class="Text">இவ்வாறு கலியுகத்தில் சிரௌத கர்மாக்களான வேள்வி முதலியனவும், ஸ்மார்த்த தர்மங்களான உபனயனம், திருமணம் முதலியனவும் குறைந்து வரும்போது பொதுவாக கலியுகத்தின் முடிவில் சம்பலம் என்னும் கிராமத்தில் வசிக்கும் ஓர் அந்தணச்சிரேஷ்டரான விஷ்ணுயஶஸ் என்பவரின் திருமாளிகையில் அனைத்துலகங்களையும் படைத்துக் காத்து அழிக்கும் அகில உலகங்கட்கும் தலைவராக விளங்கும், முதல் நடு கடை என்பது அற்றவரான, பிரும்மமேயான, ஆன்ம சொரூபனான பகவான் ஸ்ரீவாசுதேவன் தனது அம்சத்தினால் எண்வகை செல்வங்களோடு ‘கல்கி’ பகவானாகத் தோன்றித் தனது எல்லையற்ற சக்தியாலும் பெருமையாலும் அனைத்து மிலேச்சர்கள், திருடர்கள், தீயோர்கள், தீயஎண்ணம் கொண்டவர்கள் ஆகிய அனைவரையும் அழிக்கப் போகிறார். மேலும் அனைத்து மக்களையும் தங்கள் தங்கள் அறநெறியில் இட்டுச் செல்லப் போகிறார். (98)</p>
<p class="Text">இதன் பின்பு கலியுகம் முற்றிலுமாக முடிந்தபிறகு இரவின் முடிவில் விழித்திருப்பவர்களைப் போல், அக்காலத்தில் இருக்கும் மக்களின் புத்தி தெளிவாகவும் படிகமணி போலத் தூய்மையாகவும் இருக்கும். இனி உண்டாகப் போகும் மக்களுக்குக் காரணமாக விளங்கும் அக்கால மனிதர்கள் வயதாகியிருந்தாலும் அவர்களுக்குப் பிள்ளைப்பேற்றுக்கு உண்டான வீர்யம்—சக்தி இருக்கும். (99,100)</p>
<p class="Text para-style-override-7">அவர்களுடைய பின் சந்ததியர்கள் சத்தியயுகமான கிருதயுகத்தின் தர்மங்களைப் பின்பற்றுபவர் களாகவே இருப்பார்கள். இவ்விஷயத்தில் ஒரு சுலோகம் கூறப்படுகிறது—— “எப்பொழுது சந்திரன், சூரியன், பிருகஸ்பதியான வியாழ பகவான் ஆகிய மூவரும் பூச நட்சத்திரத்தில் ஒரே ராசியில் வருவார்களோ, அப்பொழுது சத்தியயுகத்தின் தொடக்கமாகும்.” (101,102)</p>
<p class="Foot-Note">(<span class="char-style-override-7">குறிப்பு:—</span> ஒவ்வொரு பன்னிரண்டு வருடங்களுக்கும் ஒருமுறை பிருகஸ்பதி கர்க்கடகராசிக்கு வரும்போதும் அமாவாசை திதியில் பூச நட்சத்திரத்தில் இம்மூன்று கிரகங்களின் சேர்க்கை நடைபெறுகிறது. இருந்தும் <span class="char-style-override-7">‘ஸமேஷ்யந்தி’ —</span> ‘ஒன்றாகச் சேரும்போது’ என்கிற சொல்லை உபயோகிப்பதால் சத்தியயுகத்தின் தொடக்கம் என்று கூறப்படுகிறது. ஆகக் கூறப்பட்ட அந்த சமயத்தில் <span class="char-style-override-7">‘அதிவ்யாப்தி’ —</span> ‘மிகைப்படக் கூறல்’ என்கிற குற்றமில்லை.)</p>
<p class="Text">முனிசிரேஷ்டரே! இதுவரை கடந்த, நடக்கும், இனிவரப் போகும் அனைத்து வம்சத்து மன்னர்களைப் பற்றியும் கூறினேன். பரீக்ஷித்தின் பிறப்பு முதல் நந்தனுடைய பட்டாபிஷேகம் வரை ஆயிரத்து ஐந்நூறு வருடங்கள் கடந்தன என்று அறியவேண்டும். (103,104)</p>
<p class="Text para-style-override-7">சப்தரிஷிகளுக்குள் புலஸ்தியர், கிரது என்கிற இரு நட்சத்திரங்களும் ஆகாயத்தில் முதலில் தெரிகிறதோ, அவற்றின் நடுவில் இரவு நேரத்தில் தென்வடல் ரேகையில் சமதேசத்தில் விளங்கும் அசுவினி முதலிய நட்சத்திரங்களில் ஒவ்வொரு நட்சத்திரத்திலும் சப்தரிஷிகள், ஒரு நூறு வருடகாலம் நிற்பார்கள். அந்தணரே! பரீக்ஷித்தின் காலத்தில் அந்த சப்தரிஷிகள் மகம் நட்சத்திரத்தில் இருந்தனர். அப்பொழுது ஆயிரத்து இருநூறு வருடங்கள் அளவுள்ள கலியுகம் ஆரம்பித்தது. (105—107)</p>
<p class="Foot-Note">(<span class="char-style-override-7">குறிப்பு:—</span> ஆகாயத்தில் வடபுறத்தில் கிழக்கு நுனியாகப் பெட்டி வண்டி போலக் காணப்படும் சப்தரிஷி மண்டலத்தில் கிழக்கு நுனியிலுள்ளவர் மரீசி. அவருக்கு மேற்கில் கொஞ்சம் தாழ்ந்து காணப்படுபவர் அருந்ததியோடு கூடிய வசிஷ்டர், அவருக்கு மேற்கில் கொஞ்சம் உயர்ந்து காணப்படுபவர் அங்கிரஸ், அவருக்குச் சமீபமான மேற்கில் சதுரமாயுள்ள நான்கு நட்சத்திரங்களுள் வடகிழக்கில் இருப்பவர் அத்ரி. அத்ரிக்குத் தெற்கில் இருப்பவர் புலஸ்தியர். அவருக்கு மேற்கில் உள்ளவர் புலகர். அவருக்கு வடக்கில் மண்டலத்திற்கு வடமேற்கில் இருப்பவர் கிரது. வசிஷ்டருக்குத் தென்கிழக்கில் மிகவும் நுண்ணியதாகக் காணப்படும் நட்சத்திரம் அருந்ததி. இந்த சப்த ரிஷிகளுக்குள் முன்னிட்டு உதயமாகிற புலஸ்தியர், கிரது ஆகியவர்கட்குச் சமமான தட்சிணோத்தர ரேகையில் தென்புறத்தில் அசுவினி முதலிய நட்சத்திரங்களுள் எது காணப்படுமோ, அந்த நட்சத்திரத்தோடு கூடினவர்களாக அந்த சப்தரிஷிகள் நூறு வருட காலங்கள் இருப்பார்கள். இந்த பரீக்ஷித் மன்னனின் காலத்தில் மகாநட்சத்திரத்தில் இருக்கின்றார்கள்.)</p>
<p class="Text">அந்தணரே! அது முன்பே நடந்திருந்தாலும் எப்போது சாட்சாத் பகவானான ஸ்ரீமகாவிஷ்ணு வசுதேவருடைய குலத்தில் கண்ணனாகத் திருவவதாரம் செய்து (தன் லீலைகளைச் செய்து) மறுபடியும் தன்னுடைய சோதிக்கு எழுந்தருளினாரோ, அப்போதுதான் கலியுகம் பிறந்தது. (108)</p>
<p class="Text">எதுவரையிலும் பகவானான ஸ்ரீகிருஷ்ணன் இந்நிலவுலகில் தன் திருவடிகளைக் கொண்டு திருவிளையாடல்கள் புரிந்தாரோ, அதுவரை கலியுகத்திற்கு இப்பூமியில் நடமாட சக்தி இல்லை. சநாதன புருஷனான பகவான் ஸ்ரீவிஷ்ணுவின் திரு அம்சாவதாரமான ஸ்ரீகிருஷ்ணன் வைகுண்ட உலகம் சென்றபின் தர்மநந்தனராகிய மாமன்னர் யுதிஷ்டிரர் தன் தம்பிமார்களுடன் அரசுக்கட்டிலைத் துறந்தார். (109,110)</p>
<p class="Text">ஸ்ரீகிருஷ்ண பகவான் தன் சோதிக்கெழுந்தருளிய பின் பாண்டவ சிரேஷ்டரான யுதிஷ்டிரர் விபரீதமான துர்நிமித்தங்களைக் கண்டு பயந்து அபிமன்யுவின் புத்திரனும் தன் பேரனுமான பரீக்ஷித்திற்குத் தன் அரசைப் பட்டாபிஷேகம் செய்து வைத்துத் தன் தம்பியரோடும் திரௌபதியோடும்கூட மகாப்பிரஸ்தானம் சென்றார். (111)</p>
<p class="Text">எந்த சமயத்தில் இந்த சப்தரிஷி கணங்கள் பூராட நட்சத்திரத்திற்குச் செல்வார்களோ, அப்பொழுது தான் மன்னனான நந்தனுடைய காலமாகும். இச்சமயத்தில் தான் கலியினுடைய மகத்துவம் விருத்தியடையும். (112)</p>
<p class="Text">என்றைய தினம் ஸ்ரீகிருஷ்ண பகவான் தன் வைகுண்டலோகத்திற்குச் சென்றாரோ, அன்றைய தினமும் கலி பிறந்தது. இனி கலியுகத்தின் வருஷ எண்ணிக்கையைக் கூறக் கேளுங்கள். அந்தணரே! மனிதர்களுடைய வருடக்கணக்கில் கலியுகம் மூன்று லட்சத்து அறுபதினாயிரம் வருடங்கள் ஆகும். (113,114)</p>
<p class="Text">இதற்குப் பின் 1200 தேவ வருடங்கள் கழியும் அளவு கிருதயுகம் இருக்கும். அந்தணச் சிரேஷ்டரே! ஒவ்வொரு யுகத்திலும் மகாத்மாக்களான ஆயிரக்கணக்கான அந்தணர்கள், க்ஷத்திரியர்கள், வைசியர்கள், சூத்திரர்கள் ஆகிய நான்கு வருணத்தவர்களும் கடந்து போனார்கள். (115,116)</p>
<p class="Text">நான், அவர்கள் எல்லோரையும் குலந்தோறும் விளக்கமாக உமக்குச் சொல்லவில்லை. ஏனெனில், அவர்களின் தொகை எண்ணிக்கைக்கு அடங்காதது. பெயர்களும் பல பேருக்கு ஒன்றாகவே இருக்கும். அதனால் சொன்னதைச் சொன்ன குற்றம் ஏற்படும். ஆகவே, ஏதோ முக்கியமான சிலரையே கூறினேன். (117)</p>
<p class="Text para-style-override-7">புரு வம்சத்தைச் சேர்ந்த மன்னன் தேவாபி, இக்ஷ்வாகு குலத்தில் பிறந்த மன்னன் மரு ஆகிய இருவரும் பெருத்த யோக பலத்தைக் கொண்டு ஒருவர் கண்ணிலும் படாமல் சுலாபம் என்னும் கிராமத்தில் வசிக்கப் போகிறார்கள். (118)</p>
<p class="Foot-Note">(<span class="char-style-override-7">குறிப்பு:—</span> இந்த கலாப கிராமத்தை ‘சம்பளக்கிராமம்’ எனவும் சில புராணங்கள் கூறும். இது தாமிரபரணி நதிக்கரையில் தோன்றக்கூடிய ஒரு சிறிய கிராமம்.)</p>
<p class="Text">கிருதயுகம் ஆரம்பித்ததும் அவ்விருவரும் இப்பூவுலகிற்கு வந்து க்ஷத்திரிய குலத்தைத் திரும்பவும் தோற்றுவிக்கப் போகிறார்கள். அவர்கள் வரப்போகும் மனு குலத்திற்கு விதையாக (ஆரம்பமாக) இருக்கப் போகிறார்கள். கிருதயுகம், திரேதாயுகம், துவாபரயுகம் என்கிற மூன்று யுகங்களிலும் இதே வரிசையில் மனு குலத்தோர்களே இவ்வுலகை ஆளப் போகிறார்கள். (119,120)</p>
<p class="Text">கலியுகத்திலேயே இப்போது தேவாபியும் மருவும் இருப்பதுபோல சில பேர்கள் மட்டும் இனி வரப்போகும் கலியில் மனு வம்சத்தைத் தொடங்கி வைக்கும் விதை போல் இருப்பார்கள். இவ்வாறு நான் ராஜ வம்சம் அனைத்தையும் பற்றிச் சுருக்கமாகக் கூறினேன். இவற்றைப் பற்றி முழுமையாக வர்ணிக்க ஒரு நூறு வருடங்களும் போதாது. (121,122)</p>
<p class="Text">அழிந்து போகும் இவ்வுடலின் மேல் வைத்த மோகத்தினால் கண்கள் குருடான இவர்களும் மற்றுமுள்ள அரசர்களும் ‘இக்குவலயம் எவ்வாறு என் வசமாகும்?’ என்று தன்னுரிமை கொள்வார்கள். இந்த உலகப் பேரரசு எவ்வாறு நிலையாக என் வசமாகும்? என் மகனுக்கு எவ்வாறு வசமாகும்? என் குலத்தாருக்கெல்லாம் எவ்வாறு வசப்பட்டிருக்கும்? என்கிற கவலையினாலேயே சிந்தை கலங்கி, இந்த அனைத்து மன்னர்களும் முடிவை அடையப் போகிறார்கள். (123,124)</p>
<p class="Text">இந்தச் சிந்தையிலேயே ஆழ்ந்திருந்து இந்த அனைத்து மன்னர்களின் முன்னோர்களான பேரரசர்கள் எல்லோரும் முடிவை அடைந்துவிட்டனர். இதே சிந்தையில் மூழ்கியவர்களாக இனி வரப் போகும் அரசர்களும் யமனது வாயில் விழப் போகிறார்கள். (125)</p>
<p class="Text">இவ்வாறு ஒருவருக்கொருவர் தங்களை வெற்றி கொள்ள வேண்டி எடுத்துக் கொள்ளும் முயற்சியைக் கண்டு பூமிபிராட்டியானவள் சரத்காலத்தில் மலரும் புஷ்பங்கள் போன்ற தன் பற்களைக் காட்டிச் சிரிக்கிறாள் போலும்! (126)</p>
<p class="Text">மைத்திரேயரே! இப்பொழுது பூமிபிராட்டி கூறிய சில சுலோகத்தைக் கூறுகிறேன், கேள். இது முன்பொரு காலத்தில் அசிதர் என்னும் மகரிஷி தர்மக்கொடியுடையோனான ஜனக மன்னனுக்குக் கூறியவையாகும். (127)</p>
<p class="Text para-style-override-7"><span class="char-style-override-7">பூமிபிராட்டி கூறுகிறாள்——</span> அந்தோ! நல்ல அறிவு பெற்றிருந்தும் இவ்வரசர்களுக்கு இந்த மயக்கம் எவ்வாறு உண்டாயிற்று? நீரில் தோன்றும் நுரை போன்று கணநேரத்தில் அழியும் இவ்வுடம்பை நிலையானதென்று எண்ணி, அதன்மேல் நம்பிக்கை கொண்டுள்ளனரே! (128)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அஹந்யஹநி பூ<span class="char-style-override-38">4</span>தாநநி கச்ச<span class="char-style-override-38">2</span>ந்தீஹ யமாலயம் ।</p>
<p class="Foot-Note-Slok">சேஷா: ஸதா<span class="char-style-override-38">2</span>வரமிச்ச<span class="char-style-override-38">2</span>ந்தி கிமாஶ்சர்யமத: பரம் ॥</p>
<p class="Foot-Note-Right">— மகாபாரதம், வனபர்வா 313/116</p>
<p class="Foot-Note para-style-override-7">‘தினந்தோறும் மக்கள் யமனுடைய வைவஸ்வத பட்டணத்தில் புகுவதைக் கண்டும் மீதி இருப்பவர் ‘தான் நிலையானவர்’ என்று நினைக்கின்ற பேதைமையன்றோ ஆச்சர்யம்!’ என்பது தருமர் திருவாக்காக யக்ஷனிடம் கூறுதல்.</p>
<p class="Foot-Note para-style-override-7">இக்கருத்தைப் பட்டினத்தடிகளும் (கோவிற்திருவகவல்) கூறுவது காண்க——</p>
<p class="Foot-Note-Slok">புற்புதக்குரம்பை துச்சில் ஏதுக்கிடம்</p>
<p class="Foot-Note-Slok">என்ன நின்றியங்கும் இருவினைக்கூட்டைக்</p>
<p class="Foot-Note-Slok para-style-override-9">கல்லினும் வலிதாக்கருதினை.</p>
<p class="Text">முதலில் தங்களை வென்று பின் முறையே மந்திரிகள் தங்களுடைய பணியாட்கள், நகர மக்கள், பின் தங்களது பகைவர்கள் என இவர்கள் அனைவரையும் வெற்றி கொள்ள நினைக்கிறார்கள். இவ்வாறு வரிசையாக நாம் கடல் எல்லையளவுள்ள இக்குவலயத்தை வெற்றி கொள்வோம் என்கிற எண்ணத்தில் மோகம் கொண்டு, இந்த மனிதர்கள் தனக்கு அருகில் இருக்கும் யமனை (மரணத்தை)ப் பார்க்காமல் இருக்கிறார்களே! (129,130)</p>
<p class="Text">நல்லது, அவர்கள் நினைக்கின்றபடி கடல் சூழ்ந்த இந்தப் பூமண்டலம் அவர்கள் வசப்பட்ட போதிலும் இதற்கு முதற்காரணமான மனவடக்கம் என்னும் ஆன்ம வெற்றிக்கு எதிரில் இந்த பூமண்டலத்தை வெற்றி கொள்வதென்பது மிகவும் அற்பமல்லவா? ஏனெனில், முக்தி என்பது மனவடக்கத்தாலன்றோ பெறலாகிறது. (131)</p>
<p class="Text">எவனை விடுத்து இவனது முன்னோர்கள் சென்றனரோ, எவனை இவனது தந்தையும் உடன் அழைத்துச் செல்லவில்லையோ, அவ்வாறான என்னை இந்த அரசர்கள் வெல்லவேண்டும் என்று விரும்புகிறார்களே! அவர்களது மூடத்தனத்தை என்னவென்று சொல்வது? (132)</p>
<p class="Text">நான்—எனது என்கிற அகங்காரம் கொண்ட இவ்வரசர்களுக்குள் தந்தைக்கும், மகனுக்கும், அண்ணனுக்கும், தம்பிக்கும் என்னையன்றோ காரணமாகக் கொண்டு மோகத்தினால் போர் ஏற்படுகிறது. இதற்கு முன்பிருந்த அனைத்து மன்னர்களுக்கும் ‘இந்தப் பூமண்டலம் எனதேயாகும்; இது முழுவதும் எனக்கே சொந்தம்; எனக்குப் பின் இது முழுவதும் என் வாரிசுகளுக்கேயாகும்’ என்கிற தீயஎண்ணம் எப்போது தோன்றியதோ? (133,134)</p>
<p class="Text">இவ்வாறு என்மேல் ‘எனது’ என்கிற அபிமானம் கொண்ட ஒரு மன்னன், என்னை (இப்பூமியை) விடுத்து மிருத்யுவான யமனது வாயில் விழுவதைக் கண்டும், அவனுக்குப் பின்வரும் அரசர்களுக்கும் தங்கள் மனதில் இந்தப் பூமியைப் பற்றி ‘எனது’ என்கிற எண்ணம் எவ்வாறு தோன்றுகிறதோ தெரியவில்லையே? (135)</p>
<p class="Text">எந்தவோர் அரசன் தனது பகைவனிடம் தனது தூதுவனை அனுப்பி, ‘இந்தப் பூமி என்னுடையது. நீங்கள் அனைவரும் உடனே இதைவிட்டுச் செல்லுங்கள்’ என்று கூறுகிறானோ, அவனைக் கண்டு எனக்குச் சிரிப்புத்தான் வருகிறது. மேலும், இந்த முட்டாள்களைக் கண்டு எனக்கு கருணையும் வருகிறது. (136)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பூமிபிராட்டியால் கூறப்பட்ட இந்தச் சுலோகங்களைக் கேட்பவனுடைய ‘யான், எனது’ என்னும் அகங்காரம் சூரியன் உதிக்கும்போது பனி அழிவதுபோல் அழிந்துபோகும். இவ்வாறு நான் மனுவம்சத்தவர்களது சரித்திரத்தை விரிவாகக் கூறினேன். இந்த மனு வம்சத்தவர்களான அத்தனை மன்னர்களும் அகில உலக ரட்சகரான ஸ்ரீமகாவிஷ்ணுவின் அம்சத்தினால் தோன்றியவர்கள். (137,138)</p>
<p class="Text">எவனொருவன் முறையே இந்த மனு வம்சத்தைப் பற்றிக் கேட்கிறானோ, அவனது மனம் தூய்மையை அடைந்து பாவங்கள் முழுவதும் நசித்துவிடுகின்றது. எவனொருவன் மனதையடக்கிப் புலன்களையும் அடக்கிப் புகழத்தக்க இந்த சூரியசந்திர வம்சத்து அரசர்களது சரித்திரத்தைக் கேட்கிறானோ, அவன் உவமையற்ற ஒப்பிட முடியாத தனதான்யங்களையும் செல்வத்தையும் பெறுகிறான். (139,140)</p>
<p class="Text">பெருத்த பலவான்களாகவும், பெரும் வீரர்களாகவும், அளவற்ற பெருஞ்செல்வத்தை உடையவர்களாகவும் இருந்த இக்ஷ்வாகு, ஜன்ஹு, மாந்தாதா, சகரன், ரகு, யயாதி, நகுஷன் முதலியவர்களெல்லாம் காலத்தின் திறமையினால் ஒன்றுமே இல்லாமல் மரணமுற்றுக் கதையினால் பேசத்தக்கவர்களாக ஆனது கண்டு, அறிவுடையவன் எவன்தான் மனைவி, மக்கள், வீடு, நிலம், செல்வம் ஆகியவைகளிலே ‘எனது’ என்கிற மமதையை வைப்பான்? (141—143)</p>
<p class="Text">கைகளை உயரத் தூக்கியவண்ணம் பல்லாண்டு காலம் தவம் செய்து, பலபேறுகளைப் பெற்று, வேள்விகளைச் செய்து மிகவும் புகழ் பெற்றவர்களாக விளங்கிய மன்னர்கள் அத்தனை பேருமே காலத்தின் கோலத்தினால் அவர்களது புகழ் பாடும்படியான கதைகளினால் கூறும்படி ஆனார்களே! (144)</p>
<p class="Text">பிருது என்பவன் தனது அனைத்துப் பகைவர்களையும் வென்று அனைத்துலகங்களிலும் விருப்பம்போல் உலா வந்து கொண்டிருந்தான். அவனும் இன்று தீயினிற்பட்ட இலவம்பஞ்சுபோல் காலம் என்னும் காற்றில் பறந்து போய் மாண்டொழிந்தான். (145)</p>
<p class="Text">கார்த்தவீர்யன் என்னும் அரசன் தன் பகைவர்கள் அனைவரையும் வென்று அனைத்து தீவுகளையும் தன்வயப்படுத்தி மேன்மையோடு ஆண்டு வந்தான். அவ்வாறான பெருமை படைத்த அந்த கார்த்தவீர்யனும் கதைகளால் சொல்லப்படும்போது இவ்வாறானவன் ஒருவன் இருந்தானா? என்று ஐயம் கொள்ளும்படியாகவன்றோ ஆகிவிட்டான்! (146)</p>
<p class="Text">அனைத்து திசைகளிலும் தங்களது புகழைப் பரப்பிய செல்வந்தர்களான இராவணன், அவிக்ஷதன், ரகு வம்சத்தவர்கள் ஆகியவர்களது நிலையில்லாத செல்வத்தை வெறுக்கவல்லவோ வேண்டும். இல்லையேல் காலத்தின் சிறிய புருவநெறித்தலால் இன்று அவர்களது சாம்பல்கூடக் கிடைக்கவில்லையே! (147)</p>
<p class="Text">மாந்தாதா என்கிற சக்கரவர்த்தி அனைத்துப் பூமண்டலத்தையும் ஒரு குடைக்குக் கீழ் ஆண்டவன். இன்று அவனைப் பற்றிக் கதைகளில்தான் படிக்க முடிகிறது. இவர்களது கதைகளைக் கேட்டும் எந்தவொரு முட்டாள்தான் தன்னுடலையும் தனது என்று சொந்தம் கொண்டாடுவான்? அப்படியிருக்க, இந்தப் பூமி முதலியவற்றில் ‘தனது’ என்று சொந்தம் எவன்தான் கொண்டாடுவான்? அதைப் பற்றிக் கேட்பதற்கு என்னதான் உள்ளது? (148)</p>
<p class="Text">பகீரதன், சகரன், ககுத்ஸன், ராவணன், ஸ்ரீராமசந்திரமூர்த்தி, லட்சுமணன், யுதிஷ்டிரன் முதலியவர்கள் அனைவரும் முன்பிருந்தவர்கள்தான். இது முற்றிலும் உண்மையே. எவ்விதத்திலும் ‘இவர்கள் அனைவரும் இருந்தனர்’ என்பதில் சிறிதும் ஐயமில்லை. ஆனால், இன்று அவர்கள் அனைவரும் எங்கே? அது நமக்கே புரியவில்லையே. (149)</p>
<p class="Text">அந்தணரே! இன்று இருக்கும் மற்றும் இனிவரப் போகும் எந்தப் பெரும் பலம் படைத்த மன்னர்களைப் பற்றி இதுவரை நான் வர்ணித்தேனோ, அவர்களும் மற்றுமுள்ள மக்களும் முன்பு கூறப்பட்ட மன்னர்களைப் போல அழிந்துதான் போகப் போகிறார்கள். அவர்களது கதைகள்தான் மீதம் இருக்கும். அறிவுள்ள மனிதன் இதை நன்கறிந்து கொண்டு தன் மனைவி—மக்கள், நிலபுலம், மற்ற பிராணிகள் (அதாவது உயிருள்ள ஜீவன்கள்) ஆகியன அனைத்திலும், ஏன் தனது உடலின் மேலும் ‘எனது’ என்னும் மமதையைச் செய்யக் கூடாது. (150,151)</p>
<p class="Chapter-End">ஸ்ரீவிஷ்ணுபுராணம் நான்காவது அம்சத்தில் இருபத்து நான்காவது அத்தியாயம் முற்றிற்று.</p>
<p class="End">நான்காவது அம்சம் முற்றிற்று</p>
<p class="Small-Head para-style-override-4">॥ ஹரி: ஓம் தத் ஸத் ॥<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-9">ஐந்தாவது அம்சம்</p>
<p class="Sub-Heading" id="toc_marker-9-1">முதல் அத்தியாயம் — ஸ்ரீவசுதேவர்—தேவகி விவாகமும், பகவான் ஸ்ரீகிருஷ்ணனின் திருவவதாரத்தின் முன்னுரையும்</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே பராசரரே! இதுவரை தாங்கள் அனைத்து மன்னர்களின் வம்சங்களைப் பற்றியும், அவர்களது கதைகளைப் பற்றியும் உள்ளது உள்ளபடியே கூறினீர்கள். மகரிஷியே! அங்கிங்கெனாதபடி எங்கும் நிரம்பியுள்ள ஸ்ரீமந்நாராயணன், தனிப்பட்டு அவதரித்தார் என்றும், அம்சாவதாரம் என்றும் கூறுவதனால் எந்தவோர் அவதாரம் முழுமையாகச் செய்தருளினாரோ, அதை உள்ளபடி விரிவாக இப்பொழுது கேட்க விரும்புகிறேன். (1,2)</p>
<p class="Text">முனிவரே! புருஷோத்தமரான ஸ்ரீபகவான் அம்சத்திலும் அம்சம் என்னும்படி இந்நிலவுலகிலே அவதரித்து எந்தெந்த திருவிளையாடல்கள் புரிந்தாரோ, அவற்றையெல்லாம் எனக்குத் திருவாய் மலர்ந்தருள வேண்டும். (3)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இந்நிலவுலகில் அனைத்து மங்களங்களையும் செய்யும் பகவான் ஸ்ரீவிஷ்ணுவின் அம்சத்தில் அம்சமாகத் திருவவதரித்த சரித்திரத்தைக் கூறுகிறேன், கேளுங்கள். (4)</p>
<p class="Text">முனிவரே! முன்பொரு காலத்தில் தேவகனுடைய குமாரியும், மிகுந்த சௌபாக்கியம் உள்ளவளும், தேவகன்னிகைக்குச் சமானமான அழகுடையவளுமான தேவகி என்பவளை வசுதேவர் என்பவர் திருமணம் செய்து கொண்டார். (5)</p>
<p class="Text">இவ்வாறு வசுதேவருக்கும் தேவகிக்கும் திருமணம் நடந்தபோது அவளுடன் பிறந்தவனான கம்சன் என்பவன் கடிவாளத்தைப் பிடித்து அவர்களது மங்களமான ரதத்தை ஓட்டினான். (6)</p>
<p class="Text">அப்பொழுது மேகத்தைப் போல் கர்ஜனை செய்த ஒரு வானொலி கம்சனை நோக்கி மிகவும் உரக்க இவ்வாறு கூறிற்று—— “அடே முட்டாள்! நீ எந்த தேவகியை மிகவும் அன்பாய், அவளது கணவனுடன் தேரில் ஏற்றி ஓட்டிச் செல்கிறாயோ, அவளது எட்டாவது பிள்ளை உனது உயிரை வாங்கப் போகிறது.” (7,8)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு வானொலி கூறக் கேட்ட கம்சன் தன் கத்தியை உறையிலிருந்து எடுத்துத் தேவகியைக் கொல்லத் துணிந்தான். அப்பொழுது வசுதேவர் கூறலானார்—— “மகானுபாவனே! குற்றமற்றவனே! நீ தேவகியைக் கொல்ல வேண்டாம். இவள் வயிற்றில் பிறக்கும் அத்தனை பிள்ளைகளையும் உன்னிடம் ஒப்படைத்து விடுகிறேன்.” (9,10)</p>
<p class="Text"><span class="char-style-override-7">பராசரர் கூறுகிறார்——</span> அந்தணோத்தமரே! அப்பொழுது வாய்மைக்கு மதிப்பு தர வேண்டி கம்சன் ‘மிகவும் நல்லது’ என்று வசுதேவரிடம் கூறிவிட்டு, தேவகியை வதம் செய்வதிலிருந்து ஒதுங்கினான். (11)</p>
<p class="Text">இச்சமயத்தில் பூமிபிராட்டி மிகுந்த பாரத்தினால் துன்பமுற்று பசுமாட்டின் உருவமேற்று சுமேரு பர்வதத்தில் தேவர்கள் கூடியிருக்கும் சபைக்குச் சென்றாள். (12)</p>
<p class="Text">அங்கு சென்றவள் பிரும்மதேவருடன் கூடியிருந்த அனைத்து தேவர்களையும் வணங்கி மிகுந்த வருத்தத்தோடு கருணை பொங்கும் ஈனச்சுருதியிலே தனது அனைத்து விவரங்களையும் கூறலானாள். (13)</p>
<p class="Text para-style-override-7"><span class="char-style-override-7">பூமிதேவி கூறுகிறாள்——</span> “தேவர்களே! அக்னிதேவன் பொன்னுக்குத் தந்தை; சூரியன் பசுக்கள் அனைத்திற்கும் தந்தை; அகில உலகங்கட்கும் தந்தையான ஸ்ரீமந்நாராயணன் எனக்குத் தந்தை. (14)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note para-style-override-7">இக்கருத்தையே சம்வர்த ஸ்ம்ருதியும் கூறுகிறது காண்க——</p>
<p class="Foot-Note-Slok">அக்நேரபத்யம் ப்ரத<span class="char-style-override-38">2</span>மம் ஹிரண்யம்</p>
<p class="Foot-Note-Slok">பூ<span class="char-style-override-38">4</span>ர்வைஷ்ணவீ சூர்யசுதாஶ்ச கா<span class="char-style-override-38">3</span>வ: ।</p>
<p class="Foot-Note-Slok">லோகாஸ்த்ரயஸ் தேந ப<span class="char-style-override-38">4</span>வந்தி த<span class="char-style-override-38">3</span>த்தா:</p>
<p class="Foot-Note-Slok para-style-override-7">யத்காஞ்சநம் கா<span class="char-style-override-38">3</span>ம் ச மஹீம்ச த<span class="char-style-override-38">3</span>த்யாத் ॥</p>
<p class="Foot-Note">அக்னிக்கு முதல் மகன் தங்கம். பூமிக்கு வைஷ்ணவரான ஸ்ரீநாராயணன் தந்தை. சூரியனுடைய பெண்கள் பசுக்கள். எவனொருவன் தங்கம், பசு, பூமி ஆகியவற்றைத் தானம் செய்கிறானோ, அவனால் மூவுலகங்களும் தானம் செய்யப்பட்டதாகின்றது.)</p>
<p class="Text">ஒன்பது பிரஜாபதிகளுக்கெல்லாம் பதியாவார். முதலில் தோன்றியவர்களுக்கெல்லாம் முதலில் தோன்றியவர். அவரே சதுர்முகமுடைய பிரும்மதேவர். அவரே கலை, காஷ்டை, நிமிடம் முதலியனவான காலரூபியும் ஆவார். அந்த காலரூபியான பிரும்மம் ஒரு குறிப்பிட்ட ரூபம் உடையதன்று. உயர்ந்தவர்களான தேவர்களே! தாங்கள் அனைவரும், இவ்வுலகங்களும் அவரது அம்சமான சொரூபங்களே. (15,16)</p>
<p class="Text">ஆதித்யனான சூரியன், மருத்துக்கள், சாத்யர்கள், ருத்ரர்கள், வசுக்கள், அசுவினி தேவர்கள், அக்னி, பித்ருதேவர்கள் மற்றும் உலக மக்களைப் படைத்தருளும் அத்ரி முதலிய பிரஜாபதிகள் ஆகியவர் அனைவரும் அளவிடற்கரிய குணங்களையுடைய பெருமை வாய்ந்த அந்த மகாவிஷ்ணுவின் ரூபங்களே ஆகும். (17)</p>
<p class="Text">யட்சர்கள், அரக்கர்கள், தைத்தியர்கள், பிசாசுகள், பாம்புகள், தானவர்கள், கந்தர்வர்கள், அப்சரசுக்கள் முதலியவர்களும் அந்த மகாவிஷ்ணுவின் ரூபங்களேயாகும். (18)</p>
<p class="Text">கிரகங்களான கோள்கள், நட்சத்திரங்கள், நட்சத்திரங்களால் சித்தரிக்கப்பட்ட ஆகாயம், அக்னி, நீர், வாயு, நான் (பூமி) மற்றும் புலன்கட்கு விஷயமான பொருள்கள் ஆகியன அனைத்தையும் அடக்கிய இந்த ஜகத் விஷ்ணுமயமே! இவ்வாறு எம்பெருமானுடைய பலவிதத் திருமேனிகளும் கடலில் உண்டாகின்ற அலைகளைப் போல ஒன்றுக்கொன்று பாதிக்கப்படுவனவாகவும் பாதிப்பனவாகவும் இருக்கின்றன. (19,20)</p>
<p class="Text">ஆகவே, இப்பொழுது காலநேமி முதலிய அசுரர்கள் எல்லோரும் அகில உலகங்களிலும் தங்கள் அதிகாரங்களைச் செலுத்திக் கொண்டு இரவு—பகல் என்று பாராமல் எப்பொழுதும் மக்களைத் துன்புறுத்துகிறார்கள். எந்த காலநேமி என்கிற அசுரனை சர்வசக்திமானான பகவான் ஸ்ரீமகாவிஷ்ணு கொன்றொழித்தாரோ, அந்த காலநேமியே இப்பொழுது உக்ரசேனரது புதல்வனாக, கம்சன் என்கிற பெயருடையவனாக, பெரும்பலம் கொண்ட அசுரனாகப் பிறந்துள்ளான். (21,22)</p>
<p class="Text">மேலும் அரிஷ்டன், தேனுகன், கேசி, பிரலம்பன், நரகன், சுந்தன், பலியின் மகனான மிகவும் பயங்கரனான பாணாசுரன், மற்றும் மிக்க பலம் பொருந்தியவர்களாகவும் தீயவர்களாகவும் அரக்கர்களாகவும் உள்ள அரசர்களின் அரண்மனையில் பிறந்துள்ளவர்கள் ஆகியவர்களின் எண்ணிக்கையை என்னால் எண்ணவும் முடியாது. (23,24)</p>
<p class="Text">தெய்வத் திருமேனி தாங்கிய தேவர்களே! இப்பொழுது மிகவும் செருக்குள்ள பராக்கிரமம் பொருந்திய அரக்கர்கள் பல அக்ஷௌஹிணிகளுடன் என்மேல் பாரமாக இருக்கின்றனர். அமரர்கள் தலைவர்களே! இப்பொழுது நான் உங்களிடம் கூறுவது என்னவென்றால் அவர்களது பாரம் (சுமை) தாங்க முடியாமல் தவிக்கும் காரணத்தால் எனக்கு என்னையே தாங்கும் சக்திகூட இல்லை. (25,26)</p>
<p class="Text">ஆகவே மகானுபாவர்களே! நீங்கள் அனைவரும் இப்பொழுது எனது பாரத்தை இறக்கி வைக்க வேண்டும். அதனால் நான் மிகவும் கவலை கொண்டு ரசாதலத்திற்குச் செல்லாதவாறு (ரசாதலத்தில் அழுந்தாதபடி) நீங்கள்தான் என் சுமையை இறக்கி வைக்க வேண்டும்.” (27)</p>
<p class="Text">பூமி கூறியதைக் கேட்டு அவளது பாரத்தை நீக்க வேண்டி அனைத்து தேவர்களும் கூறியதைக் கேட்ட பிரும்மதேவர் பேசலானார். (28)</p>
<p class="Text"><span class="char-style-override-7">பிரும்மதேவர் கூறுகிறார்——</span> “தேவர்களே! இதுவரை பூமிதேவி கூறியதனைத்தும் உண்மையே. உண்மையில் நான், பகவான் சிவபிரான், நீங்கள் ஆகிய நாம் எல்லோரும் ஸ்ரீமந்நாராயணரது சொரூபமே ஆவோம்! அவ்வெம்பெருமானுடைய விபூதிகள் (செல்வங்கள்) எவையெல்லாம் உண்டோ, அவைகளுடைய உயர்வும் தாழ்வும் ஒன்றையொன்று பாதிப்பதற்கும் பாதிக்கப் படுவதற்கும் காரணமாகின்றன. (29,30)</p>
<p class="Text">ஆகவே, வாருங்கள்! நாம் அனைவரும் பரமபுண்ணியமான திருப்பாற்கடற்கரையை அடைந்து, அங்கு ஸ்ரீமந்நாராயணரைத் துதித்து வேண்டி அவரிடம் இந்த விவரங்கள் அனைத்தையும் கூறுவோம். இவ்வாறு நாம் செய்தால் அனைத்துமாக நிற்கும் அந்த எம்பெருமான் இவ்வுலகின் நன்மைக்காக, தனது தூயதான சத்துவகுணம் பொருந்திய அவதாரம் செய்து இந்நிலவுலகில் தர்மத்தை நிலை நாட்டுவார்.” (31,32)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய பிரும்மதேவர் அனைத்து தேவர்களோடுகூட திருப்பாற்கடல் சென்று, அங்கு ஒரே மனதுடையவராகக் கருடக்கொடியோனான பகவானைத் துதிக்கலானார். (33)</p>
<p class="Text para-style-override-7"><span class="char-style-override-7">பிரும்மதேவர் துதிக்கிறார்——</span> “வேதங்களுக்கும் எட்டாதவரே! பிரும்ம விஷயமான விவேகத்தினால் உண்டான ஞானமும், சப்தபிரும்ம விஷயமான ஆகமத்தினால் உண்டான ஞானமுமாகிற பரம் என்றும் அபரம் என்றும் கூறப்படும் இரண்டு வித்யைகளும் தாங்களேயாகும். (பரம் = ஆன்மவித்யை, அபரம் = அனாத்ம (ஆன்மாவல்லாத) வித்யை) பிரபோ! உபநிடதங்களில் கூறப்பட்டதாகத் திருமேனியைச் சார்ந்ததும் சாராததுமாய் இருக்கின்ற இரண்டு பிரும்மம் என்று கூறப்படுகின்ற பிரகிருதியும் புருஷனும் தங்களுடைய சொரூபங்களேயாகும். (34)</p>
<p class="Foot-Note">(<span class="char-style-override-7">குறிப்பு:—</span> பிரகிருதி என்பது ஜடபதார்த்தங்களுக்கு வித்து போன்ற நுண்ணிய வஸ்து. அதாவது பகுதி. புருஷன் என்பது சேதன பதார்த்தங்கள். இவ்விரண்டும் பிரும்மத்திற்கு உடல்களானதால் உயிரானது பிரும்மமே எனக் கூறப்பட்டது.)</p>
<p class="Text">அணுவிற்கும் அணுவானவரே! மகத்திற்கும் மகத்தானவரே! அனைத்துமானவரே! அனைத்தும் அறிந்தவரே! சப்தபிரும்மம் எனப்பட்ட வேதங்களும் பரப்பிரும்மம் எனப்பட்ட பகவானுமான இரண்டு பிரும்மங்களும் பிரும்மமயனான உமது ரூபங்களே. ரிக்வேதம், யஜுர்வேதம், சாமவேதம், அதர்வணவேதம் என்கிற நான்கு வேதங்களும் சிக்ஷை, நிருக்தம், கல்பம், சந்தஸ், ஜோதிடம், வியாகரணம் என்கிற ஆறு வேதாங்கங்களும் தாங்களே. (35,36)</p>
<p class="Text"> பிரபுவே! அதோக்ஷஜரே! இதிகாசம், புராணங்கள், வியாகரணம், மீமாம்சா சாஸ்திரங்கள், நியாயம், தர்ம சாஸ்திரங்கள் ஆகியன அனைத்தும் தாங்களேதான். முழுமுதற்கடவுளே! ஜீவாத்மா, பரமாத்மா, ஸ்தூல—சூட்சும சரீரங்கள், இவற்றின் காரணமான அவ்வியக்தம் ஆகியனவற்றைப் பற்றி ஆராய்ச்சி செய்கின்ற எந்தவொரு வேதாந்த வாக்கியம் உண்டோ, அதுவும் தங்களைக் காட்டிலும் வேறானதன்று. (37,38)</p>
<p class="Text">தாங்களோ கண் முதலிய அவயவங்களால் உணரப்படாதவர்; சொல்லுக்கு எட்டாதவர்; மனதிற்கு எட்டாதவர்; ஒரு பெயருமற்றவர்; வெள்ளை முதலிய நிறங்கள் அற்றவர்; கைகால்கள் அற்றவர்; இன்னதென்று குறிப்பிட முடியாத திருமேனி கொண்டவர்; தூய்மையானவர்; தொன்மையானவர்; கிலேச கர்மாதிகளற்ற மூத்த சொரூபர்; பராத்பரர். (39)</p>
<p class="Text para-style-override-7">எம்பெருமானே! தாங்கள் காதுகளின்றியே கேட்கிறீர்கள்; கண்களின்றிப் பார்க்கிறீர்கள். தாங்கள் ஒருவராக இருந்தும் பலப்பலத் திருமேனிகளில் தோன்றுகிறீர்கள்; கைகளில்லாமல் வேகமாகப் பற்றுகிறீர்கள்; கால்களின்றியே வேகமாக ஓடுகின்றீர்கள்; எவராலும் அறியப்படாமல் இருந்தாலும் அனைவரையும் அறிகிறீர்கள். (40)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அபாணிபாதோ<span class="char-style-override-38">3</span> ஜவநோ க்<span class="char-style-override-38">3</span>ரஹீதா</p>
<p class="Foot-Note-Slok">பஶ்யத்யசக்ஷு: ஸ ஸ்ருணோத்யகர்ண: ।</p>
<p class="Foot-Note-Slok">ஸ வேத்தி வேத்<span class="char-style-override-38">3</span>யம் ந ச தஸ்யாஸ்திவேத்தா</p>
<p class="Foot-Note-Slok">தமாஹுரக்<span class="char-style-override-38">3</span>ர்யம் புருஷம் மஹாந்தம் ॥</p>
<p class="Foot-Note-Right">— ஶ்வோத்வதா உபநிஷத் 3/19</p>
<p class="Foot-Note-Slok">‘உம்பர் உலகினில் யார்க்கும் உணர்வறியான்’</p>
<p class="Foot-Note-Right para-style-override-9">— திருவாய்மொழி 3/7/8)</p>
<p class="Text para-style-override-7">பரமாத்மாவே! அணுவிற்கு அணுவாகவும் எவராலும் காண்பதற்கரிதான சொரூபம் உள்ளவராகவும் இருக்கிற தங்களைக் காண்பவனுக்குப் போக்க முடியாததான அஞ்ஞானம் நிவிருத்தியை அடைகிறது. இவ்வாறான உபாசகனுடைய புத்தி (மனம்) தங்களது மேன்மையான திருமேனியையே அல்லாமல் வேறொன்றையும் பற்றுவதில்லை. (41)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அணோரணீயாந் மஹதோ மஹீயாந்</p>
<p class="Foot-Note-Slok">ஆத்மாஸ்ய ஜந்தோர்நிஹிதோ கு<span class="char-style-override-38">3</span>ஹாயாம் ।</p>
<p class="Foot-Note-Slok">தமக்ரது: பஶ்யதி வீதசோகோ</p>
<p class="Foot-Note-Slok">தா<span class="char-style-override-38">4</span>துப்ரஸாதா<span class="char-style-override-38">3</span>ந் மஹிமாநமாத்மந: ॥</p>
<p class="Foot-Note-Right">— கடோபநிஷத் 1/2/20</p>
<p class="Text">தாங்களே அனைத்திற்கும் ஆதாரமாக விளங்குபவர். தாங்களே அகில உலகங்களையும் காத்தருள்பவர். பூதங்கள் அனைத்தும் தங்களுள் அடக்கம். தோன்றியவை, தோன்றப் போவன ஆகிய அனைத்தும் தாங்களே. அணுவிற்கும் அணுவானவரும், பிரகிருதிக்கும் மேற்பட்ட பரமபுருஷனும் தாங்களே. (42)</p>
<p class="Text para-style-override-7">தாங்களே நான்குவிதமான அக்னி. இவ்வுலகிற்கு ஒளியையும் செல்வத்தையும் அளிக்கிறீர்கள். எண்ணிலடங்காத மூர்த்தி சொரூபரே! தங்களுடைய கண்கள் அனைத்துப் பக்கங்களையும் காண்கின்றன. அளவற்ற சொரூபமுள்ளவரே! தாங்களன்றோ அன்று திரிவிக்கிரமாவதாரத்தில் மூவுலகங்களையும் மூன்றடிகளால் அளந்தவர். (43)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘இத<span class="char-style-override-38">3</span>ம் விஷ்ணுர்விசக்ரமே த்ரேதா<span class="char-style-override-38">4</span> நித<span class="char-style-override-38">4</span>தே பத<span class="char-style-override-38">3</span>ம்’</p>
<p class="Foot-Note-Right para-style-override-9">— சுருதி)</p>
<p class="Text">ஈசுவரனே! எவ்வாறு அக்னி தான் ஒன்றாக இருந்தும் தன் சொரூபம் மாறாமல் அநேக வஸ்துக்களிலே பற்றிப் பல ரூபமாக விளங்குகின்றானோ, அதேபோலத் தாங்கள் எங்கும் நீக்கமற நிறைந்தவராக ஒரே சொரூபராக இருந்தும் அனைத்துப் பொருள்களிலேயும் அனைத்து சொரூபங்களில் விளங்குகிறீர்கள். (44)</p>
<p class="Text">பிரகிருதியின் தொடர்பற்றதாகவும், ஒப்பற்றதாகவும், ஒன்றேயாகவும் உள்ள தங்களுடைய மேன்மையான சொரூபத்தை ஞானிகள் தங்கள் ஞானக்கண்களினாலேயே காண்கிறார்கள். பரமாத்மாவே! சென்ற காலம், வருங்காலம், நிகழ்காலம் என்கிற முக்காலப் பொருள்களிலும் தங்களைக் காட்டிலும் வேறானது ஒன்றுமில்லை. (45)</p>
<p class="Text para-style-override-7">தாங்கள் வியக்தம் என்கிற காரிய ரூபமாகவும், அவ்வியக்தம் என்கிற காரணரூபமாகவும் விளங்குகிறீர்கள். மேலும் வியூகம் எனச் சொல்லப்பட்ட திருமேனிக்குக் காரணமாகச் சொல்லப்பட்ட சமஷ்டியான ஸ்ரீவாசுதேவ மூர்த்தியாகவும், வியஷ்டி என்று சொல்லப்பட்ட சங்கர்ஷண, அனிருத்த, பிரத்யும்னன் என்கிற மூர்த்திகளாகவும் இருக்கிறீர்கள். அனைத்தையும் அறிந்தவர் தாங்கள். அனைத்திற்கும் மனதில் சாட்சியாக இருப்பவர். அனைத்தையும் செய்யவல்ல சக்தி. ஞானம், பலம், வீர்யம், ஆட்சி முதலிய குணங்களெல்லாம் இயல்பாகவே உடையவர்கள் தாங்கள். (46)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘பராஸ்ய ஶக்திர்விவிதை<span class="char-style-override-38">4</span>வ ச்ரூயதே</p>
<p class="Foot-Note-Slok">ஸ்வாபா<span class="char-style-override-38">4</span>விகீ ஜ்ஞாநப<span class="char-style-override-38">3</span>ல க்ரியா ச’</p>
<p class="Foot-Note-Right para-style-override-9">ஶ்வேதாசுவதர உபநிஷத் 6/8)</p>
<p class="Text">இறைவா! தாங்களோ வளர்ச்சியும் தேய்வும் அற்றவர்; எவருடைய கட்டளைக்கும் கீழ்ப்படாதவர்; சுதந்திரமானவர்; ஆதிஅந்தமில்லாத அருஞ்சோதியானவர்; அனைத்தையும் தன்வயம் கொண்டவராகிறீர். மேலும் தாங்கள் வாட்டம், சோம்பல், அச்சம், சினம், காமம் முதலிய தீயகுணங்கள் அற்றவராகவும் விளங்குகிறீர்கள். (47)</p>
<p class="Text">மேலும் தாங்கள் யாதொரு குற்றமும் இல்லாதவர். உமது அருளின்றி உம்மை அடைய முடியாதவராகவும் இருக்கிறீர்கள். எந்தவோர் ஆதாரமும் இல்லாதவராகவும் உள்ளீர். எந்தவொரு செயலிலும் தங்களுக்குத் தடை என்பதில்லை. மேலும் அனைவருக்கும் ஒப்பற்ற ஒரே தலைவர் தாங்களே. பிரும்மா முதலிய அனைத்து தேவர்குழாங்களுக்கும் தாங்கள் ஒருவரே புகலிடம். சூரியன் முதலிய ஒளிர்வனவற்றிற்கும் ஒளியாக விளங்குபவர். தங்களுக்கோ அழிவே இல்லை. (48)</p>
<p class="Text">பிரகிருதி முதலிய ஆவரணங்களினாலும் (மறைப்புக்களாலும்) கர்மங்களினாலும் மூடப்படாதவரே! அனாதரட்சகரே! (வேறு உபாயமற்றவர்களாலே பரவக் கூடியவரே! அதாவது அவரது திருவருள் இல்லையேல் அவரை அடைய முடியாது, <span class="char-style-override-7">‘அவனருளால் அவன்தாள் வணங்கி’</span> என்பது போல்.) திரிபாத விபூதியில் எழுந்தருளி இருப்பவரே! புருஷோத்தமரே! தங்களுக்குக் கோடி கோடி நமஸ்காரங்கள். (49)</p>
<p class="Text">திருமகள்கேள்வனே! தாங்கள் செய்தருளும் அவதாரங்களெல்லாம் தர்மத்தை நிலைபெறச் செய்யவேயன்றி, அதுவும் தங்களிஷ்டப்படி உண்டாகின்றனவேயன்றி, நரகத்தில் இருப்பவர் போல துக்கானுபவத்திற்காகவும் அல்ல; சுவர்க்கத்தில் இருப்பவர் போல சுகானுபவத்திற்காகவும் அல்ல; இன்ப—துன்பங்களைக் கலந்து அனுபவிக்கும் பூமியில் இருப்பார் போலவும் இல்லை; தர்மம்—அதர்மம் ஆகியவற்றினால் உண்டானவையும் அல்ல. தர்மத்தை (அறநெறியை)க் காக்க வேண்டியே தாங்கள் திருவவதாரம் மேற்கொள்ளுகிறீர்கள்.” (50)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பிரும்மதேவர் செய்த துதியைத் திருச்செவி சாற்றிய இறைவன் (பிறப்பற்றவன்) மகிழ்ச்சியோடு தனது விசுவரூபத்தைக் காட்டி பிரும்மதேவரிடம் கூறலானார். (51)</p>
<p class="Text"><span class="char-style-override-7">பகவான் கூறுகிறார்——</span> “பிரும்மதேவரே! தாங்கள் தேவர்களோடு கூடி என்னிடமிருந்து எதைப் பெற வேண்டுமென விரும்புகிறீர்களோ, அதை முற்றிலுமாகக் கூறுங்கள். அதைக் கைகளில் பெற்றதாகவே நினைத்துக் கொள்ளுங்கள்.” (52)</p>
<p class="Text"><span class="char-style-override-7">பராசரர் கூறுகிறார்——</span> அப்போது இறைவனது விசுவரூபத்தைக் கண்டு அனைத்து தேவர்களும் பயத்தினால் வணங்கி நிற்க, பிரும்மதேவர் திரும்பவும் இறைவனைத் துதிக்க ஆரம்பித்தார். (53)</p>
<p class="Text"><span class="char-style-override-7">பிரும்மதேவர் துதிக்கிறார்——</span> “இறைவா! பலப்பல திருமுடிகளும், ஆயிரமாயிரம் திருக்கரங்களும், ஆயிரமாயிரம் திருவடிகளும் உடையவரே! தங்களுக்கு ஆயிரமாயிரம் வணக்கங்கள். உலகங்களைப் படைத்துக் காத்து அழிக்கும் இறைவனே! அளத்தற்கரியவரே! தங்களைத் திரும்பத் திரும்ப வணங்குகிறேன். (54)</p>
<p class="Text">எம்பெருமானே! அணுவிற்கும் அணுவானவரே! பெரிதுக்கும் பெரிதானவரே! அளவிடற்கரிய பெரியவரே! பிரகிருதி புருஷர்களுக்கும் முதல்வரே! மஹத், அஹங்காரம் முதலியவற்றிற்கு மூலமான புருஷனுக்கும் மேலானவரே! இறைவா! தாங்கள் எங்கள் மேல் கருணை கொள்ள வேண்டும். (55)</p>
<p class="Text">தேவதேவரே! இந்த பூமியில் மலையுருவங்களான பாரபூதங்களான அசுரர்களால் தன் வலியிழந்து நிற்கிறாள் இந்த பூமிபிராட்டி. தங்களது திறலோ எண்ணுதற்கரிது. ஆகவே, அந்த அசுரர்களான பாரத்தை நீக்க வேண்டித் தங்களைச் சரணம் பற்றுகிறாள். (56)</p>
<p class="Text">தேவர்களுக்குத் தேவரே! இங்கு நானும், இந்திரன், அக்னி, அசுவினி குமாரர்கள், வருணன், ஏகாதச ருத்ரர்கள், எட்டு வசுக்கள், சூரியன், வாயு மற்றுமுள்ள அனைத்து தேவர்கள் ஆகிய அனைவரும் தங்களைச் சரணம் பற்றுகிறோம். நாங்கள் இப்பொழுது என்ன செய்யவேண்டுமோ, அதைத் தயவு செய்து கூறியருளுங்கள். ஈசுவரரே! தங்களது ஆணையை நிறைவேற்றி, அதன் மூலம் நாங்கள் குற்றங்களற்றவர்களாகத் தங்களுக்கு அடிமை செய்து வாழவேண்டும்.” (57,58)</p>
<p class="Text para-style-override-7"><span class="char-style-override-7">பராசரர் கூறுகிறார்——</span> முனிவர்களுக்குள் உயர்ந்தவரே! இவ்வாறு பிரும்மதேவர் துதித்து வேண்டவே, அவ்வெம்பெருமான் தனது திருமுடியினின்றும் வெண்மையும் கருமையுமான மயிர்கள் போன்ற இரு ஒளிகளை எடுத்தார். (59)</p>
<p class="Foot-Note para-style-override-7"><span class="char-style-override-7">(குறிப்பு:— ‘கேஶௌ’</span> = ‘தேஜஸீ’ என்பார் விஷ்ணுசித்தீய உரைக்காரர். ஸ்ரீமகாபாரதம் மோட்ச தர்மத்தைக் கூறுமிடத்தில் ‘கேசவன்’ என்கிற திருநாமாவிற்கு உரை கூறும்போது பீஷ்மர் கூறுகிறார்——</p>
<p class="Foot-Note-Slok">ஸூர்யஸ்ய தபதோலோகாந்</p>
<p class="Foot-Note-Slok">அக்நேஸ்ஸோமஸ்ய சைவ ஹி ।</p>
<p class="Foot-Note-Slok">அம்சவோ யே ப்ரகாஶந்தே</p>
<p class="Foot-Note-Slok para-style-override-7">மமதே கேஶஸம்ஞிதா: ॥</p>
<p class="Foot-Note">உலகத்திற்கு வெம்மையை அளிக்கும் பகலவன் (சூரியன்), அக்னி, சந்திரன் என்கிற மூவரும் எனது அம்சத்தால் பிரகாசிக்கிறார்கள். அவர்களை என்னுடைய ‘கேசங்கள்’ என்று பெயரிடுகிறார்கள்.)</p>
<p class="Text">அப்பொழுது இறைவன் தேவர்களை நோக்கி, “தேவர்களே! எனது இந்த இரண்டு ஒளிகளும் நிலவுலகில் அவதரித்து, இந்த பூமிக்கு அசுரர்களுடைய பாரத்தினால் உண்டான துன்பத்தை நீக்கும். தேவர்களான நீங்களும் எனக்கு லீலாசாதனமாகத் தங்கள் தங்கள் அம்சத்தினால் பூமியில் பிறந்து இதற்கு முன்பு பிறந்துள்ள தீயவர்களான அசுரர்களோடு போர்புரியக் கடவர். (60,61)</p>
<p class="Text">பூமியிலிருக்கும் அசுரர்களும் எனது நோக்குதலினால் பலமிழந்து, அனைத்து அசுரக் கூட்டங்களும் சந்தேகமின்றி அழிந்துவிடும். (62)</p>
<p class="Text">தேவதைக்கொப்பான வசுதேவருடைய பத்தினியான தேவகியின் திருவயிற்றில் தோன்றும் எட்டாவது குழந்தையாக, எனது இந்த கருத்த கேசம் (ஒளி) அவதரிக்கும். (63)</p>
<p class="Text">இவ்வாறு அவதாரம் செய்த எனது கருநிற ஒளி ‘காலநேமி’ என்கிற அரக்கனின் அம்சமாகப் பிறந்த அந்த கம்சனை வதைக்கும்.” இவ்வாறு கூறிவிட்டு திருமாலான இறைவன் அவர்கள் பார்த்துக் கொண்டிருக்கும்போதே மறைந்தருளினார். (64)</p>
<p class="Text">முனிவரே! இவ்வாறு கூறி இறைவன் மறைந்த பிறகு, அவ்விறைவனை வணங்கிய தேவர்கள் மேருமலையிலுள்ள தங்கள் தங்கள் இடங்களுக்குச் சென்று, பின் இறைவனது கட்டளைப்படி இந்நிலவுலகிலே அவதரித்தனர். (65)</p>
<p class="Text">இதற்குள்ளாக தேவரிஷியான நாரத பகவான் கம்சனிடம் சென்று தேவகியின் எட்டாவது குழந்தையாக பகவான் ஸ்ரீமந்நாராயணரே திருவவதாரம் செய்யப் போகிறார் என்கிற விஷயத்தைக் கூறினார். (66)</p>
<p class="Text">நாரதர் இவ்வாறு கூறவே, கம்சன் சினம் கொண்டு வசுதேவரையும் தேவகியையும் சிறையில் அடைத்தான். (67)</p>
<p class="Text">அந்தணரே! இவ்வாறிருக்கையில் வசுதேவரும் தான் கம்சனிடம் முன்பு கூறியது போலவே தனக்குப் பிறந்த ஒவ்வொரு குழந்தையையும் கம்சனிடமே ஒப்படைத்தார். (68)</p>
<p class="Text para-style-override-7">இந்த ஆறு குழந்தைகளும் முதலில் இரண்யகசிபுவின் குமாரர்களாக இருந்தவர்கள். ஸ்ரீமந்நாராயணரது கட்டளைப்படி யோகநித்திரை அவற்றை முறைப்படி தேவகியின் கருப்பையில் பிறக்கும்படிச் செய்தாள் என்று கூறப்படுகிறது. (69)</p>
<p class="Foot-Note">(<span class="char-style-override-7">குறிப்பு:—</span> இந்த ஆறு குழந்தைகளும் முற்பிறப்பில் இரண்யகசிபுவின் தம்பியான காலநேமியின் புதல்வர்களாவார்கள். ஆகவே, இவர்களை இரண்யகசிபுவின் புதல்வர்கள் என்று கூறப்பட்டார்கள். இக்குமாரர்கள் தங்கள் பெரிய தந்தையான இரண்யகசிபுவை மதிக்காமல் பகவானிடம் பக்தியைச் செலுத்தினார்கள். அதனால் சினம்கொண்ட இரண்யகசிபு ‘நீங்கள் அனைவரும் உங்களுடைய தந்தையின் கைகளினாலேயே மரணத்தை அடைவீர்கள்’ என்று சாபமளித்தான். இந்நிகழ்ச்சி ஹரிவம்சத்தில் வருகிறது.)</p>
<p class="Text">எந்தவோர் அவிச்சை ரூபமான அவித்யையினால் (‘இவ்வுடலே ஆன்மா’ என்கிற எண்ணமே அவித்யை) இவ்வுலகம் அனைத்தும் மயக்கத்திற்காட்பட்டுத் தன்னிலையை மறக்கிறதோ, அந்த யோகநித்திரையான யோகமாயையிடம் ஸ்ரீவிஷ்ணு பகவான் இவ்வாறு கூறலானார். (70)</p>
<p class="Text"><span class="char-style-override-7">பகவான் கூறுகிறார்——</span> “ஹே யோகநித்திரையே! நீ பாதாள உலகு சென்று அங்குள்ள இரண்யகசிபுவின் ஆறு குமாரர்களான ஆறு கர்ப்பங்களையும் ஒவ்வொன்றாக தேவகியின் திருவுதரத்தில் வைப்பாயாக. கம்சன் வாயிலாக அந்த ஆறு குமாரர்களும் கொல்லப்பட்ட பின், ஆதிசேஷனாக விளங்கும் எனது அம்சம், தனது அம்சத்தினால் தேவகியின் ஏழாவது கர்ப்பமாக இருப்பான். (71,72)</p>
<p class="Text">இறைவியே! வசுதேவருடைய மற்றொரு மனைவியான ரோகிணி என்பவள் நந்தகோபனுடைய கோகுலத்தில் இருக்கிறாள். அவளுடைய திருவயிற்றில் இருக்கும் வாயு ரூபமான ஏழு மாத கருவைக் கலைத்துவிட்டுத் தேவகியின் வயிற்றில் இருக்கும் ஆதிசேஷ அம்சமான ஏழு மாதத்துக் கர்ப்பத்தைக் கொண்டு போய் ரோகிணியின் திருவயிற்றில் சேர்த்துவிடு. அதனால் அக்குழந்தை அவளது திருவயிற்றில் பிறந்ததாகக் கணக்கிடப்படும். (73)</p>
<p class="Text">கம்சன் தேவகியைச் சிறையில் அடைத்ததால் தோன்றிய பயத்தினால் தேவகியின் கர்ப்பம் கலைந்துவிட்டது என உலகம் கூறிக் கொள்ளும். ரோகிணியின் கர்ப்பத்தில் அவதரிக்கும் அக்குழந்தை வெள்ளிமலைச் சிகரம்போல் வெளுப்பாக விளங்கிக் கர்ப்பத்தினின்றும் இழுக்கப்பட்டதால் ‘சங்கர்ஷணன்’ என்கிற திருநாமத்தால் உலகினரால் அழைக்கப்படுவார். (74,75)</p>
<p class="Text">மங்களமானவளே! அதன்பின் நான் தேவகியின் கர்ப்பத்தில் எட்டாவதாக இருப்பேன். அச்சமயத்தில் நீயும் நந்தனுடைய மனைவியான யசோதையினுடைய கர்ப்பத்தில் நுழைந்திருக்க வேண்டும். மழைக்காலத்தில் ஆவணி மாதத்தில் தேய்பிறையில் எட்டாம் நாள் நள்ளிரவில் நான் அவதரிப்பேன். ஆனால், நீ நவமியில் பிறக்க வேண்டும். (76,77)</p>
<p class="Text">குற்றமற்றவளே! அப்போது வசுதேவர் எனது சக்தியினால் உந்தப்பட்டு புத்தி மயங்கி, என்னை யசோதையின் படுக்கையிலும் உன்னைத் தேவகியின் படுக்கையிலும் கிடத்துவார். (78)</p>
<p class="Text">தேவியே! அப்பொழுது கம்சன் சிறைக்கு வந்து உன்னைப் பிடித்துப் பாறாங்கல்லின் மேல் போட்டு வெட்டத் துணிவான். அப்பொழுது நீ விண்வெளியில் எழும்பி நிலைகொள்வாய். அச்சமயத்தில் தேவர்கோனான இந்திரன் என்னிடத்தில் கொண்ட மரியாதை கலந்த பயத்தினால் உனக்குத் தன் தலைவணங்கி நமஸ்கரித்து, உன்னை உடன்பிறந்தவளாகக் கொள்வான். (79,80)</p>
<p class="Text">நீயும் சும்பன், நிசும்பன் முதலிய பலப்பல அசுரர்களை வதைத்து மிகவும் கொண்டாடப் படுபவளாக விந்தியமலை, ஜாலந்தரம் முதலிய யோகபீடங்கள் என்கிற ஆலயங்களில் வீற்றிருந்து அந்த சக்தி பீடங்களால் இந்நிலவுலகைப் பெருமைப்படுத்துவாய். (81)</p>
<p class="Text">பூதி, சந்நதி, க்ஷாந்தி, காந்தி என்றழைக்கப்படும் வானம், பூமி, லஜ்ஜை, இச்சை, புஷ்டி, உஷை என்பவை முதலான பெண் தன்மை கொண்டவைகள் அனைத்தும் உன்னுடைய செல்வங்களாக விளங்கும் விபூதிகளாகும். மேலும் உலகிலுள்ள ‘சக்தி தத்துவம்’ அனைத்தும் உன்னுடையவைகளாகவே இருக்கும். (82)</p>
<p class="Text">எவர்கள் காலையிலும் மாலையிலும் மிகுந்த ஈடுபாடோடும் பக்தியோடும் உன்னை சூர்யை, துர்கை, வேதகர்மா, அம்பிகை, பத்ரை, பத்ரகாளி, க்ஷேமதா, பாக்யதா முதலிய திருப்பெயர்களைக் கூறி, உன்னைத் துதித்து ஆராதிப்பார்களோ, அவர்களது விருப்பங்கள் அனைத்தும் எனது திருவருளால் நிறைவேறும். மேலும் எந்த நான்காம் வர்ணத்தவர்கள் மது, மாமிசம் முதலியவைகளினாலும், மேலும் பலவிதமான பக்ஷ்யங்களினாலும் உன்னை வழிபடுகிறார்களோ, அவர்களது விருப்பங்கள் அனைத்தையும் நீ நிறைவேற்றி வைப்பாய். (83—85)</p>
<p class="Text">உன்னால் அவ்விதம் தரப்பட்ட விருப்பங்கள் அனைத்தும் எனது இன்னருளால் சந்தேகம் சிறிதுமின்றிப் பூர்த்தியாகும். தேவி! இனி நான் கூறியபடியே நடந்து கொள். என்னருளால் அனைத்தும் நன்கு முடியும்” (என்று திருவாய் மலர்ந்தருளினார்). (86)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-2">இரண்டாவது அத்தியாயம் — தேவகியின் திருவுதரத்தை பகவான் அடைதலும், தேவர்களின் கர்ப்பத் துதியும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! தேவதேவரான ஸ்ரீவிஷ்ணு பகவான் கட்டளையிட்டபடியே உலகைத் தாங்கி நிற்கும் யோகநித்ராதேவி அசுராம்சமான ஆறு கர்ப்பங்களையும் தேவகியின் திருவுதரத்தில் சேர்த்து, ஏழாவது கர்ப்பத்தை அவளுடைய திருவயிற்றிலிருந்தும் நீக்கி ரோகிணியின் உதரத்தில் சேர்த்துவிட்டாள். (1)</p>
<p class="Text">இவ்வாறு ஏழாவது கர்ப்பத்தை ரோகிணியின் கருவறையில் சேர்த்த பின்பு மூவுலகங்களையும் அதன் துன்பத்திலிருந்து நீக்கத் திருவுள்ளம் கொண்ட ஸ்ரீமந்நாராயணன் தேவகியின் திருவுதரத்தில் புகுந்தார். இறைவனான ஸ்ரீமந்நாராயணன் கூறியபடியே யோகமாயையும் அதே தினத்தில் யசோதையின் கர்ப்பத்தில் பிரவேசித்தாள். (2,3)</p>
<p class="Text">அந்தணரே! ஸ்ரீமந்நாராயணரது அம்சம் இந்நிலவுலகில் தேவகியின் கருவறையில் என்று நுழைந்ததோ, அன்று முதல் சூரியன் முதலிய கிரணணகங்கள் சரியான பாதையில் செல்லலாயின. வசந்தம் முதலிய ருதுக்களும் நன்மைகளைக் குறிப்பவையாக ஆயின. (4)</p>
<p class="Text">அச்சமயத்தில் மிகுந்த காந்தியுடன் (ஒளியுடன்) விளங்கிய தேவகியை எவரும் இவ்வூனக் கண் கொண்டு காணச் சக்தியற்றவர்களாயினர். மேலும் பார்க்கின்றவர்களுடைய மனம் திகைத்து நின்றது. அப்பொழுது தேவர்கள் அங்குள்ள ஆடவர் மற்றும் பெண்டிரால் காணவொண்ணாதபடி ஸ்ரீமந்நாராயணனான இறைவனைத் தன் திருவுதரத்தில் தாங்கி நிற்கும் தேவகியைப் பகலிரவு என்று பாராமல் துதித்தார்கள். (5,6)</p>
<p class="Text"><span class="char-style-override-7">தேவர்கள் துதிக்கிறார்கள்——</span> “மங்களமானவளே! நீ முதலில் பிரும்மத்தின் பிரதிபிம்பமான மூலப்பிரகிருதியாக இருந்தாய். அதன்பின் அனைத்து வேதங்களையும் தன் திருவுதரத்தில் தாங்கிய பிரணவரூபமான இறைவனுடைய வாக்காக இருந்தாய். (7)</p>
<p class="Text">எப்போதும் இருப்பவளே! நீயே படைக்கப்படும் அனைத்து பதார்த்தங்களையும் தோற்றுவிப்பவளாக இருக்கிறாய்; படைப்பவளாகவும் இருக்கிறாய்; அனைத்திற்கும் காரணமான வேள்விகளாகவும் இருக்கிறாய்; மூன்று வேதங்களது சொரூபமாகவும் இருக்கிறாய். (8)</p>
<p class="Text">நீயே பயன்களைத் தருகின்ற வேள்விகளாகவும், அக்னியைத் தன் கருவில் கொண்ட அரணியாகவும் (கடைக்கோலாகவும்) உள்ளாய். நீயே தேவர்களைப் பயந்த (பெற்ற) அதிதி தாய். நீயே தைத்தியர்களைப் பயந்த (பெற்ற) திதி தாய். நீயே பகலைச் செய்யும் ஒளி. ஞானமான பேரறிவைத் தன்னுள்ளே கொண்டிலங்கும் பெரியோர்களுக்கான பணிவிடை (சுச்ரூஷை). நியாயத்தை அறநெறியைத் தன்னுள் கொண்டிருக்கும் பரமநீதி சாத்திரமும் நீயே. மேலும் அடக்கத்திற்குக் காரணமான வெட்கம் நீயே. (9,10)</p>
<p class="Text">நீயே ஆசை மயமான விருப்பம். மகிழ்ச்சியே உருவான திருப்தி (நிறைவு). பிறருக்கு எடுத்துச் சொல்லும் அறிவான பேரறிவான ஞானம். தைரியத்தை உள்ளடக்கிய திருதி(உறுதி)யாகவும் விளங்குகிறாய். (11)</p>
<p class="Text">ஒன்பது கிரகங்கள், இருபத்தேழு நட்சத்திரங்கள், தாரகைக்கூட்டங்கள் ஆகியனவற்றைத் தன்னுள்ளே கொண்டவளாகவும், மழை முதலியன வாயிலாக இந்த அகில உலகிற்கும் நன்மை தரக் காரணமான ஆகாயமாகவும் இருக்கிறாய். உலகை உய்விக்க வந்தவளே! தேவி! இவை மட்டுமின்றி இன்னும் ஆயிரமாயிரம் எண்ணிலடங்கா விபூதிகளையும் தன்னுள் கொண்ட இறைவன் இப்பொழுது உனது திருவயிற்றில் இருக்கிறார். மங்களமானவளே! ஏழு கடல்கள், ஏழு குலாசலங்கள், நதிகள், தீவுகள், காடுகள் மற்றும் நகரங்கள், கிராமங்கள், மலைத்தாழ்வரைகள், சிறிய குக்கிராமங்கள் முதலியன நிறைந்த அகில உலகம், மூன்று அக்னிகள், நீர், அனைத்துமான ஐந்து வாயுக்கள், ஒன்பது கிரகங்கள், இருபத்தேழு நட்சத்திரங்கள் மற்றும் தாரகைகள் ஆகியவற்றினால் சித்தரிக்கப்பட்ட மற்றும் அனைத்திற்கும் இடமளிக்கும் விமானங்கள் நிரம்பியதுமான ஆகாயம், பூவுலகம், புவர் உலகம், சுவர் உலகம் முதலிய ஏழு உலகங்கள் இவை எல்லாமான அந்த இறைவன் இப்போது உனது திருவுதரத்தில் இருக்கிறார். மேலும் மகர்லோகம், ஜனோலோகம், தபோலோகம் மற்றும் பிரும்மலோகம் வரையிலுள்ள அனைத்து உலகங்களையும் தன்னுள் அடக்கிக் கொண்டிருக்கும் இந்த பிரும்மாண்டம், அந்த உலகங்களில் வாழும் தேவர்கள், அசுரர்கள், கந்தர்வர்கள், சாரணர்கள், நாகர்கள், யட்சர்கள், அரக்கர்கள், பிரேதங்கள், குஹ்யகர்கள், மனிதர்கள், விலங்குகள் மற்றுமுள்ள ஜீவராசிகள் ஆகியன அனைத்தாகவும் விளங்கும் அந்த இறைவன், தாயே! இப்பொழுது உன் வயிற்றில் இருக்கிறார். இவைகள் அனைத்தையும் தன்னுள் கொண்டதால் எவன் ஆதிஅந்தமற்றவரோ, எங்கும் நிறைந்தவரோ, அனைத்துமாக விளங்குபவரோ, திருமேனி, கர்மம், இயல்பு ஆகியனவற்றால் ‘இவன்தான் இப்படித்தான்’ என்று அறுதியிட முடியாதவரோ, குழவிப்பருவம், முதிர்ந்த நிலை என்கிற வேறுபாடற்றவரோ, எவர் பரிணாமமற்றவரோ, பிரமாணங்களினாலே பரிச்சேதப்படாதவரோ, அந்த ஸ்ரீவிஷ்ணு பகவான் இப்பொழுது உனது திருவுதரத்தில் விளங்குகிறார். (12—19)</p>
<p class="Text">தாயே! நீயே ஸ்வாஹா, ஸ்வதா என்கிற சக்திகள். வித்யையும், சுதா என்று சொல்லத் தக்கவளாகவும் இருக்கிறாய். நீயே ஆகாயத்தில் விளங்கும் ஒளியான அதிதி என்பவளேயன்றோ, அகில உலகங்களையும் காத்தருள இந்நிலவுலகில் பிறந்திருக்கிறாய். (20)</p>
<p class="Text">அன்னையே! மங்களமானவளே! நீ எங்களிடத்தில் கருணை கொண்டு அகில உலகங்கட்கும் நன்மை செய்தருள வேண்டும். எவர் அகில உலகங்களையும் தன் திருவயிற்றில் தாங்குகிறாரோ, அந்த இறைவனையே நீ மகிழ்ச்சியோடு உன் திருவுதரத்தில் தாங்கி நிற்கிறாயே” (என்று தேவர்கள் அனைவரும் தேவகியைத் துதித்தனர்). (21)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-3">மூன்றாவது அத்தியாயம் — கண்ணன் திருவவதாரமும், யோகமாயை கம்சனை வஞ்சித்தலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு தேவர்கள் துதிக்கவே, உலகைக் காக்கும் பொருட்டுத் தாமரைக்கண்ணனான எம்பெருமானை, தேவகி தனது திருவுதரத்தில் தாங்கி நின்றாள். அதன்பின் முன்பு நிச்சயித்திருந்தபடியே (ஆவணி மாதத்தில் தேய்பிறையில் அஷ்டமி தினத்தில் ரோகிணி நட்சத்திரம் கூடிய சுபதினத்தில் நடுநிசியில்) உலகமாகிற தாமரையெல்லாம் மலரும் பொருட்டு, தேவகியாகிய கிழக்கு திசையினின்றும் சூரியன் உதிக்குமாப் போல ஸ்ரீமந்நாராயணராகிய சூரியன் உதித்தார். (1,2)</p>
<p class="Text">இறைவன் அவதரித்த தினம், சந்திரனின் நிலவொளி எவ்வாறு அனைத்து மக்களையும் மகிழச்சி கொள்ளச் செய்கிறதோ, அவ்வாறே உலகம் அனைத்தையும் மகிழ்ச்சி கொள்ளச் செய்தது. அன்றைய தினம் திசைகள் அனைத்தும் தூய்மையடைந்தன. (3)</p>
<p class="Text">இறைவன் பிறந்ததும் சான்றோர்களது உள்ளம் குளிர்ந்தது; புயல்காற்று மந்தமாருதமாகியது; நதிகளில் நீர் தெளிந்ததாகப் பாய்ந்தது. (4)</p>
<p class="Text">கடல்கள் தங்களது அலை சத்தத்தினால் காதுக்கினிய வாத்திய ஒலியைக் கிளப்பின; கந்தர்வர்கள் பாடினர்; அப்சரப் பெண்டிர்கள் அழகாக நர்த்தனமாடினர். (5)</p>
<p class="Text">பகவான் இந்நிலவுலகில் அவதரித்தபோது விண்வெளியில் செல்லும் தேவர்கள் மலர்மாரி பொழிந்தனர். அடங்கியிருந்த வேள்வித்தீ கொழுந்துவிட்டெரியத் தொடங்கியது. (6)</p>
<p class="Text">அந்தணரே! நடுநிசியில் அனைத்தையும் தாங்கி நிற்கும் இறைவன் ஸ்ரீமந்நாராயணர் திருவவதாரம் செய்தபோது மேகக்கூட்டங்கள் மலர்மாரி பெய்து கொண்டே நிதானமாகக் கர்ஜனை செய்தன. (7)</p>
<p class="Text">இவ்வாறு உலக நன்மைக்காகத் திருவவதாரம் செய்தருளிய இறைவனது நிறம் கருநெய்தற்பூ போன்ற திருமேனி, நான்கு திருத்தோள்கள், திருமார்பில் ஸ்ரீவத்ஸம் என்னும் ஒரு மரு. இவ்வாறு திருவவதாரம் செய்த இறைவனைக் கண்டு வசுதேவர் துதிக்கலானார். (8)</p>
<p class="Text">அந்தணரே! பேரறிவாளியான வசுதேவர் இனிமையான வாக்கியங்களால் இறைவனைத் துதித்துப் பின் கம்சனிடம் கொண்ட பயத்தினால் இவ்வாறு வேண்டினார். (9)</p>
<p class="Text"><span class="char-style-override-7">வசுதேவர் வேண்டுகிறார்——</span> “தேவர்க்கும் தேவாவோ! தாங்கள் அனைத்தும் வல்லவரான இறைவனே இப்போது அவதாரம் செய்துள்ளது. இருப்பினும் இறைவா! சங்கு, சக்கரம், கதை முதலிய தெய்வீக ஆயுதங்களைத் தரித்த இத்திருமேனியைக் கருணைகூர்ந்து மறைத்துக் கொள்ளவேண்டும். (10)</p>
<p class="Text">தேவனே! தாங்கள் இங்கு இப்பொழுது திருவவதாரம் செய்துள்ளது கம்சனுக்குத் தெரிந்தால் அவன் என்னை உடனே கொன்றுவிடுவான்.” (11)</p>
<p class="Text"><span class="char-style-override-7">தேவகி கூறுகிறாள்——</span> “அகில உலகங்களிலும் நிறைந்து விளங்கும் ஆதியும் அந்தமுமற்ற முடிவில்லாதத் திருமேனி கொண்டு, எனது திருவயிற்றில் இருக்கும் போதும் அகில உலகங்களையும் தன்னுதரத்தில் தாங்கி நிற்பவராய், தனது யோகமாயையினால் தன்னைச் சிறுகுழந்தையாகக் காட்டியருளும் தேவர்க்கும் தேவரான ஸ்ரீமந்நாராயணன் எங்களுக்கு அருள்புரிய வேண்டும். (12)</p>
<p class="Text para-style-override-7">எங்கும் நீக்கமற நிறைந்த பரம்பொருளே! தாங்கள் இந்த நான்கு திருத்தோள்களோடு கூடிய திருமேனியை மறைத்துக் கொள்ள வேண்டும். ஏனெனில் இறைவா! அரக்கனுடைய அம்சமாகப் பிறந்த (எனது அண்ணன்) கம்சன், தங்களது இந்த அவதாரத்தைத் தெரிந்து கொள்ளக்கூடாது.” (13)</p>
<p class="Foot-Note">(<span class="char-style-override-7">குறிப்பு:—</span> த்ரமிடன் என்னும் அரக்கன் உக்ரசேன மகாராஜனது திருமேனியைப் போல் வேடம் தாங்கி, அவரது மனைவியைக் கூடிவிட்டான். அதனால் கம்சன் பிறந்தான் என்கிற விவரம் ஸ்ரீஹரி வம்சம் என்னும் நூலில் காணப்படுகிறது.)</p>
<p class="Text"><span class="char-style-override-7">பகவான் கூறுகிறார்——</span> “தாயே! முற்பிறவியில் தாங்கள் என்னிடம் (தாங்களே எனக்குப் பிள்ளையாகப் பிறக்க வேண்டும் என்று) பிள்ளை வரம் வேண்டிப் பிரார்த்தனை செய்தீர்கள். அதனால் இன்று தங்களது திருவுதரத்தில் வந்து பிறந்தேன். இதனால் தங்களது விருப்பம் நிறைவேறியதல்லவா?” (14)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! இவ்வாறு கூறிய இறைவன் தனது திருமேனியை மறைத்துக் கொண்டு சாதாரண குழந்தையாக மாறி மௌனமாகினார். வசுதேவரும் உடனே அக்குழந்தையை அந்நள்ளிரவில் எடுத்துக் கொண்டு வெளியே வந்தார். (15)</p>
<p class="Text">இவ்வாறு வசுதேவர் வெளிப்போந்தபோது அச்சிறைச்சாலையைக் காத்து வந்த காவற்காரர்களும், மதுரை நகரின் கோட்டைவாசல் காவற்காரர்களும் யோகநித்திரையின் மகிமையினால் மதிமயங்கித் தன்னிலை மறந்தவர்களாக இருந்தனர். (16)</p>
<p class="Text">அந்த இரவு நேரத்தில் மேகங்கள் கூடி மழையைப் பெய்வித்தன. ஆனால், ஆதிசேஷன் தனது பணாமுடிகளினால் அம்மழையைத் தடுத்துக் கொண்டே வசுதேவரின் பின் சென்றார். (17)</p>
<p class="Text">அப்போது அதிக சுழற்சி கொண்டு ஓடுகின்ற ஆழமான நீருள்ள யமுனாநதியும் இறைவனை எழுந்தருளப் பண்ணிக் கொண்டு போகின்ற வசுதேவருக்கு முழங்கால் அளவாக இருந்தது. அதில் சென்று அக்கரை அடைந்தார். அங்கு யமுனைக்கரையில் கம்சனுக்குக் கப்பம் கட்டுவதற்காக வந்த நந்தகோபன் முதலிய கோபக்கிழவர்களைக் கண்டார். (18,19)</p>
<p class="Text">மைத்திரேயரே! அப்பொழுது மயக்கத்திலிருந்த நந்தகோபனுடைய மனைவியான யசோதையும் யோகநித்திரையின் அம்சமாக ஒரு பெண்மகவைப் பெற்றாள். ஆனால், மயங்கிய நிலையில் இருந்ததால் ‘என்ன குழந்தை பிறந்தது?’ என்பதை அறியாமல் இருந்தாள். இச்சமயத்தில் யோகநித்திரையினால் அனைத்து இல்லத்தார்களும் மயங்கிய நிலையில் இருந்தனர். (20)</p>
<p class="Text">ஆகவே மிகவும் மகிழ்ந்திருந்த வசுதேவர் தடையின்றி அங்கு சென்று, தாம் கொண்டு வந்த அக்குழந்தையை யசோதையின் படுக்கையில் கிடத்திவிட்டு, அப்பெண் குழந்தையை எடுத்துக் கொண்டு தன்னிடத்திற்கு வந்து சேர்ந்தார். (21)</p>
<p class="Text">எப்பொழுது யசோதை மயக்கம் தெளிந்தாளோ, அப்பொழுது குவளைப் பூப்போன்று நீலநிறமான ஆண்குழந்தையைத் தான் பெற்றெடுத்ததைக் கண்டு மனம் பூரித்தாள். இங்கு வடமதுரையில் தான் கொண்டு வந்த பெண் குழந்தையைத் தேவகியின் படுக்கையில் கிடத்திவிட்டுத் தான் (ஒன்றும் தெரியாதவர்போல்) அமைதியாக இருந்தார். (22,23)</p>
<p class="Text">அந்தணரே! அதன்பின் அப்பெண்குழந்தை ‘குவா குவா’ என்றழுவதைக் கேட்ட சிறைக்காவலர்கள் உடனே கண்விழித்தெழுந்திருந்து தேவகி பிள்ளைப்பேறு அடைந்ததைக் கம்சனுக்குத் தெரிவித்தனர். (24)</p>
<p class="Text">இதைக் கேட்ட கம்சன் உடனே வேகமாகச் சிறைச்சாலைக்குச் சென்று அக்குழந்தையைப் பிடுங்கவே, தேவகி தழுதழுத்த குரலில் “அண்ணா! இது பெண்குழந்தையாயிற்றே. அதனால் உனக்கு என்ன தீங்கு வரப்போகிறது? ஒன்றும் வராது. இதை விட்டுவிடு, விட்டுவிடு” என்று வேண்டிக் கொண்டபோதிலும், அவன் அப்பெண்குழந்தையை அவளிடமிருந்து வலுவில் பிடுங்கிக் கொண்டு அதை ஒரு பாறாங்கல்லின் மேல் போட்டான். அவ்வாறு அவள் கல்லின் மேல் மோதப் புகுந்ததும் அக்குழந்தை அவன் கையிலிருந்து நழுவி எழும்பி வானத்திற்குச் சென்று எட்டு கைகளோடும் அவற்றில் எட்டு ஆயுதங்களையும் தாங்கி, ஒரு பெருத்த வடிவுடையவளாக நின்றாள். (25,26)</p>
<p class="Text">அப்பொழுது அவள் அட்டகாசமாகச் சிரித்துக் கொண்டே மிகுந்த கோபத்துடன் கம்சனிடம் கூறலானாள்—— “அடே கம்சா! என்னைக் கல்லில் மோதுவதால் உனக்கு என்ன பயன் நேரிடப் போகிறது? உன்னைக் கொல்பவன் முதலிலேயே பிறந்துவிட்டான். (27)</p>
<p class="Text">(அவன் யாரென்று கேட்கிறாயா?) அவன் அனைத்து தேவர்களுக்கும் நன்மை தரக்கூடிய ஸ்ரீமந்நாராயணனே! அவன்தான் உனது முற்பிறவியிலும் உனக்கு பகைவனாக இருந்தவன். இதை நன்கு தெரிந்து கொண்டு எது உனக்கு நன்மை பயக்குமோ, அதைச் செய்து உன்னைக் காப்பாற்றிக் கொள்.” (28)</p>
<p class="Text">நல்ல தெய்வீகமாலை, நறுமணச் சந்தனப்பூச்சு ஆகியவைகளால் நன்றாக விளங்கும் அந்த யோகமாயை இவ்வாறு கூறிவிட்டு சித்தர்களால் துதிக்கப்பட்டவளாக, போஜ மன்னனான கம்சன் பார்த்துக் கொண்டிருக்கும் போதே விண்வெளியில் மறைந்தாள். (29)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-4">நான்காவது அத்தியாயம் — காவலிலிருந்து வசுதேவர்—தேவகியின் விடுதலை</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது கம்சன் மனமுடைந்து போய் மிக்கக் கவலை கொண்டு பிரலம்பன், கேசி முதலிய முக்கிய அசுரர்களை அழைத்துக் கூறலானான். (1)</p>
<p class="Text"><span class="char-style-override-7">கம்சன் கூறுகிறான்——</span> “பிரலம்பனே! பெருந்தோளுடைய கேசி! தேனுகா! பூதனா! அரிஷ்டா! மற்றுமுள்ள அசுரர்களே! நான் கூறுவதைக் கேளுங்கள். (2)</p>
<p class="Text">என்னைக் கொல்வதற்காகத் தேவர்கள் ஏதோவொரு வேள்வி செய்தார்கள் என்பதை நீங்களும் கேட்டிருப்பீர்கள். ஆனாலும் வீரனான நான் எனது பராக்கிரமத்தால் வலி இழந்தவர்களைப் பற்றிக் கவலை கொள்ளவில்லை. அவர்களை வீரர்களாகவும் நான் எண்ணவில்லை. (3)</p>
<p class="Text">அற்ப வீர்யமுள்ளவன் இந்திரன், தவசியாகத் தனித்துத் திரிபவன் சிவன், நாம் சோர்ந்திருக்கும் சமயம் பார்த்து அசுரர்களை வதிக்கும் ஸ்ரீமந்நாராயணன் — இவர்களால் நம்மை என்ன செய்ய முடியும்? (4)</p>
<p class="Text">எனது தோள்வலியைக் கண்டு பயந்த ஆதித்தியர்கள், குறைந்த வீர்யம் கொண்ட வசுக்கள், அக்னிகள் மற்றுமுள்ள தேவர்கள் ஆகியவர்களால் எனக்கு என்ன துன்பம் நேரிடக் கூடும்? (5)</p>
<p class="Text">முன்பொரு சமயம் தேவர்களோடு நான் போரிடும் போது அவர்களுக்குத் தலைவனான இந்திரன் நான் எய்த அம்புகளில் ஒன்றையும் மார்பில் தாங்காமல் முதுகில் தாங்கிக் கொண்டு புறங்காட்டி ஓடியதை நீங்கள் எல்லோரும் பார்க்கவில்லையா? என் அரசாட்சியில் இந்திரன் மழை பெய்வதைத் தடுத்தானே, அப்பொழுது நான் பாணங்களினாலே மேகங்களைப் பிளக்க, அவைகளும் வேண்டிய மட்டும் மழையைப் பொழியவில்லையா? (6,7)</p>
<p class="Text">இது மட்டுமல்ல. இந்நிலவுலகிலே எனது மாமனாரான ஜராசந்த மகாமன்னனைத் தவிர, மற்ற அனைத்து அரசர்களும் எனது தோற்வலியைக் கண்டு அஞ்சி என்னை வணங்கவில்லையா? (8)</p>
<p class="Text">அசுரர்களே! ஆகவே தேவர்களைக் குறித்து எனது மனதில் அலட்சியப்போக்குதான் உண்டாகிறது. வீரர்களே! என்னை வதம் செய்வதற்காக அவர்கள் எடுத்த முயற்சியைக் கண்டு எனக்குச் சிரிப்புத்தான் வருகிறது. (9)</p>
<p class="Text">இருப்பினும் அசுரச்சிரேஷ்டர்களே! தீயவர்களும், கெட்டச்செயல் செய்வதற்கு அஞ்சாதவர் களுமான அந்த தேவர்களைக் குறித்து நாம் மிகவும் ஜாக்கிரதையாக இருக்க வேண்டும். அவர்களுக்கு நாம் அபசாரம் ஏதாவது செய்ய வேண்டும். (10)</p>
<p class="Text">அந்த தேவர்கட்கு நாம் ஏதாவது அபசாரம் செய்யவேண்டுமென்றால் இந்த நிலவுலகில் எவர்கள் தானசீலர்களாகவும் யக்ஞசீலர்களாகவும் இருக்கிறார்களோ, அவர்களையெல்லாம் நாம் வதம் செய்ய வேண்டும். (11)</p>
<p class="Text">தேவகியின் திருவயிற்றிலுதித்த அந்தப் பெண் குழந்தை கூறியதுபோல எனது முற்பிறவி பகைவனான காலன் இங்குதான் எங்கேயோ பிறந்திருக்கிறான். (12)</p>
<p class="Text">ஆகையால் இப்பொழுது இவ்வுலகில் பிறந்துள்ள குழந்தைகளைப் பற்றி நாம் மிகவும் கவனத்தோடிருக்க வேண்டும். எந்தக் குழந்தையிடம் விசேஷமான பலமும் சாமார்த்தியமும் காணப்படுமோ, அக்குழந்தையைத் தேடிக் கண்டுபிடித்து எப்படியாவது கொன்று போட வேண்டும்.” (13)</p>
<p class="Text">அசுரர்களுக்கு இவ்வாறு கட்டளையிட்ட கம்சன், வசுதேவரையும் தேவகியையும் காவலில் வைத்திருந்த சிறைச்சாலைக்குச் சென்று அவர்கள் இருவரையும் விலங்கு நீக்கி விடுதலை செய்தான். (14)</p>
<p class="Text"><span class="char-style-override-7">கம்சன் கூறுகிறான்——</span> “நான் தங்கள் இருவரின் குழந்தைகளை வீணாகக் கொன்றேன். என்னைக் கொல்வதற்கென்றே ஏதோவொரு குழந்தை எங்கேயோ பிறந்திருக்கிறான். நான் உங்கள் குழந்தைகளைக் கொன்றேனே என்று நீங்கள் கவலை கொள்ள வேண்டாம். அவைகளுக்கு விதி அப்படியிருந்ததால் அம்மாதிரி நடந்நது. மேலும் உங்களது முற்பிறவியின் கர்மப்பயனாகவே அக்குழந்தைகள் மரித்தன.” (15,16)</p>
<p class="Text"><span class="char-style-override-7">பராசரர் கூறுகிறார்——</span> அந்தணச் சிரேஷ்டரே! இவ்வாறு அவர்கள் இருவரையும் சமாதானம் செய்து விலங்குகளை விலக்கி விடுவித்துவிட்டு, கம்சன் தன் மனதில் மிகுந்த அச்சத்தோடு தன் மாளிகைக்குச் சென்றான். (17)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-5">ஐந்தாவது அத்தியாயம் — பூதனையின் வதம்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கம்சனால் காவலினின்றும் விடுவிக்கப்பட்ட வசுதேவர் நந்தகோபனுடைய வண்டி நிறுத்தி வைத்திருக்கும் இடத்திற்குச் சென்றபோது, நந்தன் ‘தனக்கு பிள்ளை பிறந்திருக்கிறது’ என்ற செய்தியைச் சொல்ல, அதைக் கேட்ட வசுதேவர் மிகவும் மகிழ்ந்தார். அப்பொழுது வசுதேவர் மிகுந்த அன்போடும் ஆதரவோடும் கூறலானார்—— “தங்களுக்கு இந்த வயதான காலத்திலும் ஒரு பிள்ளை பிறந்திருக்கிறான் என்பது மிகவும் சௌபாக்கியத்திற்குரிய மங்களமான செய்திதான். (1,2)</p>
<p class="Text">தாங்கள் அரசனுக்கு வருடந்தோறும் கட்டவேண்டிய கப்பம் கட்டத்தானே வந்தீர்கள். அதுதான் கட்டியாயிற்றே. பணக்காரர்கள் இங்கு அதிக நேரம் தங்குவது கூடாது. தாங்கள் வந்த காரியமோ முடிந்தது. இனி இங்கு அதிக நேரம் தங்குவானேன்? (இங்கு தீயவர்கள் அதிகம் இருப்பதால் தாங்கள் அதிக நேரம் இங்கு தங்கக் கூடாது.) ஆகவே நந்தகோபரே! தாங்கள் அனைவரும் விரைவில் தங்களது கோகுலத்திற்குச் செல்லுங்கள். (3,4)</p>
<p class="Text">அங்கு எனது மனைவியான ரோகிணியின் திருவுதரத்தில் ஒரு குழந்தை பிறந்திருக்கிறதாம். அக்குழந்தையையும் தாங்கள் தங்களது பிள்ளையைப் போலவே பாதுகாத்து வரவேண்டும்.” (5)</p>
<p class="Text">இவ்வாறு வசுதேவர் கூறவே, நந்தகோபர் முதலிய பலசாலிகளான கோபர்கள் அனைவரும் தாங்கள் வண்டிகளில் கொண்டு வந்த பாண்டங்கள் அனைத்தையும் வரியாகச் செலுத்திவிட்டு கோகுலம் திரும்பினர். (6)</p>
<p class="Text">நந்தகோபர் முதலானவர்கள் கோகுலத்திற்கு வந்தபோது நடு இரவாகிவிட்டது. அந்நள்ளிரவு நேரத்தில் பூதனை என்னும் அரக்கி நல்ல அழகான பெண்ணுருவம் தாங்கி, அங்கு கோகுலத்தில் பிறந்துள்ள சிறு குழந்தைகளுக்குத் தன் முலையைக் கொடுத்து, அக்குழந்தைகளை இறக்க வைத்து, பின் யசோதை அருகில் தூங்கிக் கொண்டிருக்கும் கண்ணனான குழந்தையை எடுத்து முலை கொடுத்தாள். (7)</p>
<p class="Text">இரவில் பூதனை எந்தெந்த குழந்தைகளுக்கு முலை தந்தாளோ, அக்குழந்தைகள் அக்கணமே பிணமாயின. ஆனால், ஸ்ரீகிருஷ்ண பகவானோ அவளது இரு முலைத்தடத்தையும் தன்னிரு கைகளினால் இறுகப் பற்றிக் கொண்டு அவளது முலைப்பாலை அவளது உயிரோடு சேர்த்து உறிஞ்சினார். (8,9)</p>
<p class="Text">அப்பொழுது அவளது நரம்பு மண்டலங்களெல்லாம் வலியிழந்து போகவே, பூதனை கோரமான சத்தத்துடன் தனது அரக்கி உடலையடைந்து தரையில் விழுந்து உயிரை விட்டாள். அவளது கோரமான இரைச்சலைக் கேட்ட இடையர்கள் தூக்கம் கலைந்து பயந்து போய் எழுந்திருந்து பார்க்கவே, பூதனை இறந்து கிடந்தாள். குழந்தையோ அவளது மடியில் தவழ்ந்திருந்தது. (10,11)</p>
<p class="Text">அந்தணரே! அது கண்டு பயந்த யசோதை கண்ணனான குழந்தையைத் தனது மடியில் எடுத்து வைத்துக் கொண்டு பசுமாட்டின் வாலினால் குழந்தையைச் சுற்றிவிட்டு ‘பாலக்கிரகம்’ என்னும் தோஷத்தைப் போக்கினாள். (12)</p>
<p class="Text">உடனே நந்தகோபரும் அங்கு வந்து அக்குழந்தையைக் கைகளில் எடுத்துப் பின்வருமாறு துதித்துக் கொண்டு குழந்தையின் தலையில் சாணித்தூளை வைத்தார். (13)</p>
<p class="Text"><span class="char-style-override-7">நந்தகோபன் கூறுகிறான்——</span> “எவரது தொப்புள் குழியிலிருந்து கிளம்பிய தாமரைப்பூவினால் இந்த அகில உலகங்களும் தோன்றினவோ, அந்த அனைத்துலகங்கட்கும் தலைவரான ஸ்ரீஹரி உன்னைக் காத்தருளட்டும்! (14)</p>
<p class="Text">எந்த இறைவனுடைய கோட்டின் (பன்றியின் கொம்பின்) நுனியினாலே தாங்கப்பட்ட இந்த பூமி அகில ஜீவராசிகளையும் தாங்கி நிற்கிறதோ, அந்த வராக அவதாரமெடுத்த ஸ்ரீஹரியான கேசவன் உன்னைக் காத்தருளட்டும்! (15)</p>
<p class="Text">எந்த இறைவன் தன் நகங்களின் நுனியினாலே இரண்யகசிபு என்கிற அரக்கனது மார்பைக் கிழித்துக் கொன்றாரோ, அந்த நரசிங்கத் திருமேனியரான ஜனார்த்தனன் உன்னைப் பாதுகாக்கட்டும்! (16)</p>
<p class="Text">எந்த இறைவன் ஒரு நொடி நேரத்தில் வாமன உருவத்திலிருந்து திரிவிக்கிரமனாக மாறி, தன் மூவடிகளினால் மூவுலகங்களையும் அளந்த, சர்வாயுதங்களையும் தரித்த அந்த வாமனமூர்த்தி எப்போதும் உன்னைக் காத்தருளட்டும்! (17)</p>
<p class="Text">உன் சிரசை கோவிந்தன் காக்க; உன் கண்டத்தை (கழுத்தை) கேசவன் காக்க; உனது குஹ்ய ஸ்தானத்தையும், குக்கிய வயிற்றையும் ஸ்ரீவிஷ்ணு காக்க; முழந்தாளையும் திருவடிகளையும் ஜனார்த்தனன் காத்தருளட்டும்! (18)</p>
<p class="Text">உனது திருமுகம், கைகள், பின் கைகள், முன் கைகள், மனம் மற்றும் அனைத்துப் புலன்கள் ஆகிய அனைத்தையும் அகண்ட ஐசுவர்ய ஸம்பந்நரும், என்றும் அழிவற்றவருமான ஸ்ரீமந்நாராயணன் காத்தருளட்டும்! (19)</p>
<p class="Text">உனக்கு தீங்கு விளைவிக்கும் பிரேதங்கள், கூச்மாண்ட ராட்சஸர்கள் ஆகிய அனைவரும் சங்கு, சக்கரம், கதை முதலிய தெய்வீகமான திருவாயுதங்களைத் தரித்த எம்பெருமானது திருச்சங்கின் ஒலியினால் கொல்லப்பட்டு நாசத்தை அடையட்டும். (20)</p>
<p class="Text">பகவான் ஸ்ரீவைகுண்டநாதன் உன்னை எண்டிசைகளிலும் நின்று காக்கட்டும்! திசைகளின் நடுவிலுள்ள மூலைகளில் மதுசூதனன் காக்கட்டும்! வானவெளியில் இருஷீகேசன் காக்கட்டும்! இப்பூவுலகைத் தாங்கும் ஆதிசேஷன் இப்பூமியில் உன்னைக் காக்கட்டும்!” (21)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சாந்தி கர்மங்களைச் செய்த நந்தகோபர் ஸ்ரீகிருஷ்ணனை ஒரு வண்டியின் கீழ் தொட்டிலிலிட்டுத் தூங்கச் செய்தார். (22)</p>
<p class="Text">அங்கு இறந்து கிடந்த பூதனையின் பெரிய உடலைக் கண்டு கோகுலத்திலுள்ள கோபர்கள் மிகவும் அச்சத்தையும் அதே சமயத்தில் வியப்பையும் அடைந்தனர்! (23)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-6">ஆறாவது அத்தியாயம் — சகடம் உதைத்தல், யமளார்ஜுனருக்கு அருளல், பிருந்தாவனம் செல்லுதல்</p>
<p class="Text"><span class="char-style-override-7">பராசரர் கூறுகிறார்——</span> ஒரு சமயம் வண்டியின் கீழே உறங்கிக் கொண்டிருந்த மதுசூதனரான ஸ்ரீகிருஷ்ணன் பாலுக்காக அழுகிற பாவனையில் தன் இருகால்களையும் உயரத் தூக்கியபடி அச்சகடத்தை உதைத்தார். (ஏனெனில், அச்சகடத்தில் ஓர் அசுரன் ஸ்ரீகிருஷ்ணனைக் கொல்வதற்காக வந்து புகுந்து கொண்டிருந்தான்.) (1)</p>
<p class="Text">ஸ்ரீகிருஷ்ணன் தன் குஞ்சுக்கால்களினால் எட்டி உதைக்கவே, அச்சகடம் தலைகீழாகக் குப்புறத் திரும்பி விழுந்தது. அச்சமயம் அச்சகடத்தின்மேல் வைத்திருந்த மண்குடங்கள், பானைகள் முதலியன உடைந்து கீழே விழுந்தன. (2)</p>
<p class="Text">அந்தணரே! அப்பொழுது ஏற்பட்ட சத்தத்தால் அங்குள்ள கோபர்களும் இடைச்சிமார்களும் ‘ஹா ஹா’ என்று சத்தம் போட்டுக் கொண்டு அங்கு ஓடி வந்து குழந்தை மல்லாந்து படுத்துக் கிடந்ததைக் கண்டார்கள். (3)</p>
<p class="Text">அப்பொழுது அந்த கோபர்கள் அங்கு அருகிலிருந்த குழந்தைகளிடம் “யார் இந்த வண்டியைத் தலைகீழாகச் சாய்த்தது? யார் சாய்த்தது?” என்று கேட்கவே, அங்கிருந்த சிறுவர்கள் “ஸ்ரீகிருஷ்ணன்தான் இந்த வண்டியை விழச் செய்தான். (4)</p>
<p class="Text">நாங்கள் எங்கள் கண்களால் நேராகக் கண்டோம். அழுது கொண்டே ஸ்ரீகிருஷ்ணன் தன் இரு கால்களினாலும் இவ்வண்டியை உதைக்கவே, இச்சகடம் திரும்பி குப்புற விழுந்தது. இதை வேறு எவரும் செய்யவில்லை” என்று பதில் கூறினார்கள். (5)</p>
<p class="Text">இதைக் கேட்ட கோபர்கள் மிகுந்த வியப்பை அடைந்தனர். நந்தகோபரும் மிகுந்த ஆச்சரியமுள்ளவராகத் தன் குழந்தையை எடுத்துக் கொண்டார். அதன்பின் யசோதைப்பிராட்டி வண்டியில் வைத்திருந்த பானைகள் கீழே விழுந்து உடைந்த ஓடுகளையும், வண்டியையும் தயிர், புஷ்பங்கள், அட்சதைகள், பழங்கள் ஆகியவற்றினால் பூசனை புரிந்தாள். (6,7)</p>
<p class="Text">ஒரு சமயத்தில் வசுதேவர் கூறியபடியே கர்க்கர் என்கிற புரோகிதர் கோகுலம் வந்து ஒருவருக்கும் தெரியாத மாதிரி இரகசியமாக அவ்விரண்டு குழந்தைகளுக்கும் (பலராமருக்கும் ஸ்ரீகிருஷ்ணனுக்கும்) அந்தணர்களுக்குள்ள முறைப்படி ஜாதகர்மா முதலிய சடங்குகளைச் செய்தார். பெயரிடும் சடங்கில் அந்த கர்க்கர் மூத்த குழந்தைக்கு ஸ்ரீராமன் என்றும், இளைய குழந்தைக்கு ஸ்ரீகிருஷ்ணன் என்றும் பெயர் சூட்டினார். (8,9)</p>
<p class="Text">அந்தணரே! சில நாட்களிலேயே அக்குழந்தைகள் இருவரும் முழந்தாள்களையும் கைகளையும் ஊன்றி ஊன்றித் தவழ்ந்து மாட்டுக்கொட்டில்களுக்குச் செல்லலாயினர். சாணியையும் சாம்பலையும் உடலில் பூசிக் கொண்டு இங்குமங்கும் தவழ்ந்து சென்று கொண்டே இருந்த அக்குழந்தைகளை யசோதையும் ரோஹிணியும் தடுத்து நிறுத்த முடியாமல் திணறினர். (10,11)</p>
<p class="Text">சில சமயம் மாட்டுத்தொழுவத்திலும் சில சமயம் கன்றுகளின் கொட்டில்களிலும் என்று விளையாடினார்கள். சிலபோது அன்று பிறந்த கன்றுக்குட்டியின் வாலைப் பிடித்திழுத்து விளையாடினர். (12)</p>
<p class="Text para-style-override-7">இவ்வாறு அக்குழந்தைகளை விளையாடுவதிலிருந்து தடுக்கச் சக்தியற்றவளாக இருந்த யசோதை ஒரு நாள் மிகுந்த ஓட்டமுடையவனான ஸ்ரீகிருஷ்ணனைத் திருவுதரத்தில் கயிற்றினால் கட்டி, அக்கயிற்றின் மற்றொரு நுனியை ஓர் உரலில் கட்டிவிட்டுச் சற்றே கோபத்துடன் “அடே! மிக்க சஞ்சலமான சேட்டையுள்ளவனே! இப்பொழுது உனக்கு திறனிருந்தால் ஓடு பார்க்கலாம்” என்று கூறிவிட்டு, யசோதை தன் வீட்டுவேலைகளைக் கவனிக்கலானாள். (13—15)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span> </p>
<p class="Foot-Note para-style-override-7">இச்செய்தியினை மதுரகவியாழ்வார் தம் கண்ணிநுண் சிறுத்தாம்பு என்கிற பிரபந்தத்தில் ‘கண்ணிநுண் சிறுத்தாம்பினால் கட்டுண்ணப் பண்ணிய பெருமாயன்’ என்றருளிச் செய்கிறார். சுவாமி தேசிகன் தன் ‘யாதவாப்புதயம்’ என்னும் காவியத்தில் இந்நிகழ்ச்சியைக் கூறுவதே தனி அழகு.</p>
<p class="Foot-Note-Slok">ஆநீதமக்<span class="char-style-override-38">3</span>ரே நிஜய<span class="char-style-override-38">3</span>ந்த<span class="char-style-override-38">4</span>ரார்த்த<span class="char-style-override-38">2</span>ம்</p>
<p class="Foot-Note-Slok">தா<span class="char-style-override-38">3</span>மாகி<span class="char-style-override-38">2</span>லம் ஸம்ஹிதமப்யபூர்ணம் ।</p>
<p class="Foot-Note-Slok">நிரீக்ஷ்ய நிர்விண்ணதி<span class="char-style-override-38">4</span>யோ ஜநந்யா:</p>
<p class="Foot-Note-Slok">ஸங்கோச ஶக்த்யா ஸப<span class="char-style-override-38">3</span>பூ<span class="char-style-override-38">4</span>வ ப<span class="char-style-override-38">3</span>ந்த<span class="char-style-override-38">4</span>ய: ॥</p>
<p class="Foot-Note-Right">(ஸர். 4/34)</p>
<p class="Foot-Note">தன்னைக் கட்டிப் போடுவதற்காகத் தாய் கொணர்ந்த கயிறுகளெல்லாம் தன்னைக் கட்டப் போதுமானதாக இல்லை. அப்போது சோர்வும் கவலையும் கொண்ட தன் தாயின் நிலையைக் கண்டு தனது குறுக்கிக் கொள்ளும் தன்மையினால் தன்னைக் கட்டுண்ணப் பண்ணிக் கொண்டான்.)</p>
<p class="Text">யசோதை தன் வீட்டுவேலைகளில் ஈடுபட்டிருக்கும்போது தாமரைக்கண்ணனான ஸ்ரீகிருஷ்ணன் உரலைக் கொஞ்சம் கொஞ்சமாக இழுத்துக் கொண்டு அங்கு அருகிலிருந்த இரட்டை மருத மரத்தின் நடுவில் சென்றார். அவ்வாறு நடுவே சென்றபோது அவ்வுரல் குறுக்காக நிற்கவே அதை இழுத்துக் கொண்டு கண்ணன் மேற்கொண்டு செல்லவே, அநேக உயர்ந்த கிளைகளுள்ள அம்மரங்கள் இரண்டும் முறிந்து விழுந்தன. (16,17)</p>
<p class="Text para-style-override-7">அம்மாதிரி அம்மரங்கள் விழுந்தபோது உண்டான ‘கட கட’ என்கிற சத்தத்தைக் கேட்டு அங்கு ஓடோடி வந்த கோபர்கள், அந்த இரண்டு பெரிய மரங்களும் முறிந்து விழுந்திருப்பதையும், அதன் நடுவே உரலோடு கட்டுண்டு புதிதாக முளைத்த சிறுசிறு பற்களின் வெண்மையான காந்தி தோன்ற புன்னகை கொண்டு தவழ்ந்து விளங்கும் கண்ணனையும் கண்டு வியப்பெய்தி நின்றனர். இவ்வாறு கண்ணிநுண் சிறுத்தாம்பினால் கட்டுண்ணப்பட்ட இறைவன் அன்று முதல் ‘தாமோதரன்’ என்னும் திருப்பெயரை அடைந்தான். (18—20)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘பெருமாவுரலில் பிணிப்புண்டிருந்து</p>
<p class="Foot-Note-Slok">அங்கிருமா மருதமிறுத்த இப்பிள்ளை’</p>
<p class="Foot-Note-Right">(பெரியாழ்வார் 1/3/10)</p>
<p class="Foot-Note para-style-override-7">இங்கு தாமோதரன் என்கிற பெயர் வந்ததன் காரணத்தை ஒரு கவி அழகாகக் கூறுவார்——</p>
<p class="Foot-Note-Slok">வ்யாஸோ ப<span class="char-style-override-38">3</span>ப<span class="char-style-override-38">4</span>ந்த<span class="char-style-override-38">4</span> ஸமுநி: நிஜஸூத்ர ஜாலை:</p>
<p class="Foot-Note-Slok">கோ<span class="char-style-override-38">3</span>தா<span class="char-style-override-38">3</span>ப<span class="char-style-override-38">3</span>ப<span class="char-style-override-38">3</span>ந்த<span class="char-style-override-38">3</span> மது<span class="char-style-override-38">4</span>ரை: ஸ்துதி ஸூக்திஜாலை: ।</p>
<p class="Foot-Note-Slok">கோ<span class="char-style-override-38">3</span>பீப<span class="char-style-override-38">3</span>ப<span class="char-style-override-38">4</span>ந்த<span class="char-style-override-38">3</span> ஸுலப<span class="char-style-override-38">4</span>ம் க்<span class="char-style-override-38">3</span>ருஹரஜ்ஜு ஜாலை:</p>
<p class="Foot-Note-Slok para-style-override-7">தா<span class="char-style-override-38">3</span>மோத<span class="char-style-override-38">3</span>ராக்<span class="char-style-override-38">2</span>ய ப<span class="char-style-override-38">4</span>க<span class="char-style-override-38">3</span>வந் தவ நாம ஶுப்<span class="char-style-override-38">4</span>ரம் ॥</p>
<p class="Foot-Note">வியாசர் என்பவர் பிரும்மசூத்திரம் என்கிற கயிறினாலும் கோதாபிராட்டி திருப்பாவை என்னும் தன் துதிகளினாலும், யசோதை என்கிற கோபி வீட்டிலுள்ள கயிறுகளினாலும் உன்னைக் கட்டினார்கள். ஆதலால் உனது பெயர் தூய்மையான தாமோதரன் என்றாயிற்று.)</p>
<p class="Text">அதன்பின் நந்தகோபர் முதலிய முதியோர்கள் அனைவரும் ஒன்றுகூடி இவ்வாறான உத்பாதங்கள் (துன்பங்கள்) ஏன் ஏற்படுகின்றனவோ? என்பது தெரியாமல் மிகவும் பயம் கொண்டு தங்களுக்குள் இவ்வாறு பேசிக் கொண்டார்கள். (21)</p>
<p class="Text">“இனி இவ்வாறான இடத்தில் இருப்பதனால் யாதொரு பயனுமில்லை. நாம் எல்லோரும் ஏதாவது ஒரு பெரிய வனத்திற்குத்தான் போக வேண்டும். ஏனெனில், அழிவிற்குக் காரணமான பூதனை வதம், சகடம் உடைந்தது, புயல் காற்றின்றியே மரங்கள் முறிந்து கீழே விழுந்தது முதலிய பற்பல உத்பாதங்கள் இங்கு காணப்படுகின்றன. (22,23)</p>
<p class="Text">ஆகவே, எதுவரை நிலநடுக்கம் போன்ற உத்பாதங்கள் ஏற்பட்டு இந்த விரஜபூமியை அழிக்காமல் இருக்குமோ, அதற்குள்ளாகவே நாம் அனைவரும் இவ்விடத்தை விடுத்து பிருந்தாவனத்திற்குச் செல்ல வேண்டும்.” (24)</p>
<p class="Text">இவ்வாறு அந்த பிருஹத்வனத்திலிருந்த அனைத்து கோபர்களும் ஒருமுகமாகத் தீர்மானித்து, தங்கள் தங்கள் குடும்பத்தில் உள்ளவர்களிடம் ‘சீக்கிரம் செல்லுங்கள், தாமதிக்க வேண்டாம்’ என்று கூறலானார்கள். (25)</p>
<p class="Text">அதன்பின் அந்தந்த கூட்டத்தார்களும் தங்கள் வண்டிகளின் மேல் தங்கள் தட்டுமுட்டு சாமான்களை ஏற்றிக் கொண்டு, மாடு மேய்ப்பவர்கள் மாடுகளையும், கன்று மேய்ப்பவர்கள் கன்றுகளையும் ஓட்டிக் கொண்டு கூட்டம் கூட்டமாகப் பிருந்தாவனம் போய்ச் சேர்ந்தார்கள். (26)</p>
<p class="Text">அந்தணரே! இவர்கள் இவ்வாறு சென்றபிறகு அந்த பிருஹத்வனமானது நெல், சோறு, தயிர் முதலியன ஆங்காங்கே சிந்தியிருந்ததனாலே காக்கை, கழுகு முதலிய கொடிய பறவைகள் நிறைந்து காண்பதற்கே அருவருப்பாக ஆயிற்று. (27)</p>
<p class="Text">அப்பொழுது திருவிளையாடல்கள் புரிகின்ற ஸ்ரீகிருஷ்ண பகவான் பசுக்கள் விருத்தியடைந்து செழிக்கும்படி தன் குளிர்ந்த கடாட்சத்தினால் அந்த பிருந்தாவனத்தை நித்திய பிருந்தாவனமாக ஆகும்படி திருவுள்ளம் பற்றினார். (28)</p>
<p class="Text">இதனால் அந்தணச்சிரேஷ்டரே! மிகுந்த கொடிய கோடை காலத்திலும் மாரி காலத்தில் உண்டாவதுபோல இளம்புற்கள் செழித்து வளர்ந்து அந்த பிருந்தாவனம் செழிப்பாக விளங்கியது. அந்த பிருந்தாவனத்திற்கு வந்த இடையர்கள் எல்லோரும் அரைவட்ட வடிவமாகத் தாங்கள் வசிக்கும் இடங்களை ஏற்பாடு செய்து, அதன் ஓரமெல்லாம் வண்டிகள் நிறுத்தும் இடத்தைத் தீர்மானித்து தக்கவாறு குடியிருந்தனர். (29,30)</p>
<p class="Text">சிறிது காலத்திலேயே ஸ்ரீபலராமனும் ஸ்ரீகிருஷ்ணனும் கன்றுகள் மேய்க்கும் பருவம் எய்தினர். அவர்கள் இருவரும் ஒரே இடத்தில் இருந்து கொண்டு அந்த இடைச்சேரியில் திருவிளையாடல்கள் புரியத் தொடங்கினர். (31)</p>
<p class="Text para-style-override-7">அவர்கள் இருவரும் காகபக்ஷம் (முன் குடுமி, ஜில்ப்பா) தரித்தவர்களாகவும், மயில்தோகையைத் தலைமுடியில் அணிந்து கொண்டும், காட்டுமலர்களைக் காதில் செருகிக் கொண்டும், இடையர்களுக்கேயான புல்லாங்குழலினால் அனைத்துவிதமான வாத்தியங்களின் இசையை இசைத்துக் கொண்டும், இலைகளினால் பலப்பல இனிய ஓசைகளை எழுப்பிக் கொண்டும், முருகனது அம்சம் நிரம்பிய சாகன், விசாகன் என்பவர்களைப் போல புன்னகை புரிந்து கொண்டும், திருவிளையாடல் புரிந்து கொண்டும் அந்த பிருந்தாவனத்தில் சுற்றித் திரிந்தனர். (32,33)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span></p>
<p class="Foot-Note-Slok">சீலைக்குதம்பை ஒருகாது ஒருகாது</p>
<p class="Foot-Note-Slok">செந்நிற மேற்றோன்றிப்பூ</p>
<p class="Foot-Note-Slok">கோலப்பனைக்கச்சம் கூறையுடையும்</p>
<p class="Foot-Note-Slok">குளிர் முத்தின் கோடாளமும்</p>
<p class="Foot-Note-Slok">காலிப் பின்னே வருகின்ற கயல்வண்ணன்</p>
<p class="Foot-Note-Right para-style-override-9">(பெரியாழ்வார் திருமொழி 3/3/1)</p>
<p class="Text">சிலசமயம் ஒருவன் மற்றொருவனைத் தன் முதுகில் ஏற்றிக் கொண்டும், மற்றுமுள்ள இடைப்பிள்ளைகளோடு விளையாடிக் கொண்டும், கன்றுகளை மேய்த்துக் கொண்டும் ஒருவரோடு ஒருவர் இணைபிரியாது விளையாடினார்கள். (34)</p>
<p class="Text para-style-override-7">இவ்வாறு அந்த பிருந்தாவனத்தில் வசித்து வருகையில் அவர்களுக்கு ஏழு வருட காலம் முடிந்தது. (அதாவது ஏழு வயதாகினர்.) இதில் ஓர் அழகு என்ன தெரியுமா? மைத்திரேயரே! அகில உலகங்களையும் காப்பாற்றும் அவர்கள் கன்றுகளைக் காப்பாற்றுபவர்கள் ஆனார்கள். (35)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘கன்றுகள் மேய்த்து இனிதுகந்தகாளாய்’</p>
<p class="Foot-Note-Right para-style-override-9">— பெரியாழ்வார்)</p>
<p class="Text">இவ்வாறிருக்கையில் மேகக்கூட்டங்களின் விண்வெளியை மறைத்துக் கொண்டு நீர்த்தாரைகளினால் திசைகளை ஒன்றாக்குவது போல மாரிக்காலம் வந்தது. (36)</p>
<p class="Text">அச்சமயத்தில் இளம்புற்கள் புதிதாக நிறைய முளைத்திருப்பதனாலும் அதன்மேல் ஆங்காங்கே தம்பலப்பூச்சிகள் (சிவப்பான இந்திரகோபப் பூச்சிகள்) எங்கும் பரவி இருப்பதனாலும் தரையானது பத்மராகக்கற்களால் இழைக்கப்பட்ட பச்சை மரகதக்கல் போல் இருந்தது. (37)</p>
<p class="Text">தன்னடக்கமும் ஒழுக்கமுமற்ற புதிதாகச் செல்வமடைந்தவர்களின் மனம் போல அக்காலத்தில் நதிகளில் நீரானது தங்களது பாயும் வழியை விடுத்து இஷ்டம் போல் கோணல்மாணலாக ஓடிக் கொண்டிருந்தது. (38)</p>
<p class="Text">எவ்வாறு மூர்க்கர்களுடைய உரத்தப் பேச்சினால், சுருதிகளுக்கும் நியாயங்களுக்கும் ஒத்துப் போகும் நல்லோர்களுடைய சொல் அடக்கப்பட்டு விளங்காமல் போகுமோ, அவ்வாறு நிர்மலமான சந்திரன் கறுத்த மேகக்கூட்டங்களினால் மூடப்பட்டுத் தன் சோபையை (அழகை) இழந்து காண்கிறான். (39)</p>
<p class="Text">நல்லறிவற்ற அரசனது சேர்க்கையால் நற்குணங்களற்ற மனிதன்கூட எவ்வாறு நல்லதொரு தகுதியை (மதிப்பை)ப் பெறுகிறானோ, அதே போன்று விண்வெளியில் நாணற்ற வானவில் விளங்கியது. (40)</p>
<p class="Text">அபகாரம் முதலிய தீயநடத்தை கொண்டவனிடம் நற்குலமும் நல்லொழுக்கமும் கொண்ட ஒருவனது கவடற்ற நற்செயல்கள் எவ்வாறு விளங்குமோ, அவ்வாறு மேகக்கூட்டங்களின் நடுவில் கொக்குகளின் தூய்மையான வரிசைகள் விளங்கின. (41)</p>
<p class="Text para-style-override-7">நல்லவன் ஒருவனிடத்தில் தீயவொழுக்கம் உடையவன் கொண்ட நட்பு போல மின்னல்கள் வானத்தில் தோன்றி மறைந்து நிலைகொள்ளாமல் இருந்தது. (42)</p>
<p class="Foot-Note">(<span class="char-style-override-7">குறிப்பு:—</span> மேற்குறித்த சுலோகங்களின் கருத்தைப் ‘பொய்யா மறை’ என்னும் திருக்குறளை எழுதிய திருவள்ளுவர் ஒழுக்கம், கூடா நட்பு என்கிற அதிகாரங்களில் அப்படியே வர்ணிப்பது காண்க.)</p>
<p class="Text">மிக்க முட்டாளான ஒருவன் தாம் நினைத்த கருத்தை விளங்கக் கூற முடியாமல் வாய்க்கு வந்தவாறு உளறும் பேச்சுக்கள் வேறொரு பொருளைக் காட்டி விளங்காமற்போவது போல், அக்காலத்தில் புல்பூண்டு, புதர்கள் முதலியனவற்றால் மூடப்பட்ட வழிகள் (பாதைகள்) விளங்காமற்போயின. (43)</p>
<p class="Text">மதர்த்த மயில்களும் சாதகப் பறவைகளும் ஒன்றுகூடி அழகாக ஆடிக் கொண்டிருக்கும் இந்த மாதிரியான காலத்தில் அந்த பிருந்தாவனம் மிகவும் அழகாகக் காட்சியளித்தது. அச்சமயம் பலராமனும் ஸ்ரீகிருஷ்ணனும் இடைப்பிள்ளைகளுடன் மிக மகிழ்ச்சியாக ஆடிப்பாடி மகிழ்ந்தனர். (44)</p>
<p class="Text">அவர்கள் இருவரும் சிலசமயங்களில் பசுக்கூட்டங்களோடு சேர்ந்து கொண்டும், இனிமையாகப் பாடிக் கெண்டும், புல்லாங்குழல் இசைத்துக் கொண்டும், சிலசமயம் மிகுந்த குளிர்ந்த மரங்களின் நிழலில் உட்கார்ந்து கொண்டும், திரிந்து கொண்டும் இருந்தனர். (45)</p>
<p class="Text">பின் வேறொரு இடத்திற்குச் சென்று கதம்ப மலர்களைக் கொண்டு கட்டப்பட்ட மாலைகளை அணிந்துகொண்டும், சிலபோது மயிற்தோகைகளால் கட்டப்பட்ட மாலைகளை அணிந்துகொண்டும், சிலசமயம் மலைகளின் தாழ்வரைகளில் கிடைக்கும் பல நிறங்கள் கொண்ட கைரிக (காவிக்கல்) பொடிகளால் தங்கள் திருமேனியில் பூசி அழகு செய்து கொண்டும் ஆடிப்பாடி மகிழ்ந்தனர். (46)</p>
<p class="Text">சிலசமயம் வேறிடங்களுக்குச் சென்று இலை—தழைகளினால் ஆன படுக்கையில் படுத்து திருக்கண் வளர்ந்தனர். சிலசமயம் மேகம் இடிமுழக்கத்துடன் கர்ஜிக்கும்போது ‘ஆகா! ஆகா!’ என்று கூவிக் கொண்டு குதூகலமாக ஆடினர். (47)</p>
<p class="Text">சிலசமயம் வேறோர் இடைப்பையன் பாடும்போது ராமனும் ஸ்ரீகிருஷ்ணனும் அதைப் புகழ்ந்து கொண்டும், சிலசமயம் தாங்களும் இடைப்பிள்ளைகளைப் போல் புல்லாங்குழல் வாசித்துக் கொண்டும், மயில்களைப் போல் பாடியும் திரிந்தனர். (48)</p>
<p class="Text">அவர்கள் இருவரும் மிகவும் மகிழச்சியோடு பலபடியாக பாவனைகள் செய்து கொண்டும், ஓடியாடி விளையாடித் திரிந்து கொண்டும் அந்த பிருந்தாவனத்தில் மனம் மகிழ்ந்திருந்தனர். (49)</p>
<p class="Text">இவ்வாறு அந்த பிருந்தாவனத்தில் விளையாடிய அவர்கள் இருவரும் மாலை வந்துற்றபோது பசுத்திரைகளையும், மற்ற இடைச்சிறுவர்களையும் அழைத்துக் கொண்டு தங்கள் இருப்பிடம் வந்து சேர்ந்தனர். (50)</p>
<p class="Text">தங்களுக்கு ஒத்த வயதுடைய இடைச்சிறார்களோடு தேவர்கள் நந்தனவனத்தில் விளையாடிக் களிப்பது போல விளையாடிக் கொண்டு மிகுந்த காந்தியான பொலிவுடன் கூடிய அவர்கள் இருவரும் நந்தகோபரது திருமாளிகையில் வளர்ந்து வந்தனர். (51)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-7">ஏழாவது அத்தியாயம் — காளியமர்த்தனம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஒரு சமயம் பலராமனை அழைத்துக் கொள்ளாமல் ஸ்ரீகிருஷ்ணன் மட்டும் பிருந்தாவனத்திற்குச் சென்று அங்குள்ள காட்டு மல்லிகைப்பூக்களாலான மாலைகளால் தன்னை அலங்கரித்துக் கொண்டு இடைச்சிறார்கள் சூழ உலாவி நின்றார். (1)</p>
<p class="Text">இவ்வாறு திரிந்த அவர்கள் வீசும் அலைகள் கொண்ட யமுனா நதிக்கரையை அடைந்தார்கள். அந்த யமுனா நதியோ சுழலும் அலைகள் கொண்டது. அதன் கரையோரத்தில் ஒட்டிக் கொண்டிருக்கும் நுரைகளினால் அந்நதி சிரிப்பது போல் இருந்தது. (2)</p>
<p class="Text">அங்கு காளியனது விஷத்தால் கொதிக்கும் நீரையுடைய பயங்கரமான காளிய நாக குண்டத்தைக் கண்டனர். (3)</p>
<p class="Text">அங்கு விஷ சுவாலையினால் கரையிலுள்ள மரங்களெல்லாம் எரிக்கப்பட்டிருந்தன. மேலும் காற்றின் வேகத்தினால் தூக்கி எறியப்பட்ட அந்த நச்சு நீர்த்துளிகள் படுதலால் அம்மடுவிற்கு மேலே விண்ணில் பறக்கும் பறவைகள் எரிந்து போயின. (4)</p>
<p class="Text">யமனது மற்றொரு முகந்தானோ? என்னும்படியாக இருந்த அந்த காளிய மடுவைக் கண்ட பகவானான மதுசூதனன் யோசிக்கலானார். (5)</p>
<p class="Text">‘இந்த மடுவில்தான் தீயபுத்தியும் நஞ்சையே ஆயுதமாகவும் கொண்ட ‘காளியன்’ என்னும் நாகம் வசிக்கிறான் போலும். இவன்தான் என் விபூதிகளில் ஒன்றான கருடனிடம் தோற்று கடலை விடுத்து இங்கு வந்து தங்கியிருக்கிறான். (6)</p>
<p class="Text">சமுத்திரத்தை நோக்கிச் செல்லும் இந்த யமுனை நதி முழுவதையும் இவனன்றோ நச்சு நீராகச் செய்தவன். ஆதலாலன்றோ நீர்விடாய் எடுத்த மனிதர்கட்கும் பசுக்களுக்கும் இந்நதிநீர் குடிக்கத் தகாததாக ஆயிற்று. (7)</p>
<p class="Text">ஆகவே, நாகராஜனான இவனுக்கு நல்லதொரு பாடம் கற்பிக்க வேண்டும். இவனை அடக்க வேண்டும். ஏனெனில், இந்த பிருந்தாவனத்தில் உள்ள மக்களும் பசுக்களும் பயமின்றி இன்பத்தோடு வாழ வேண்டாமா? தீயவழியில் செல்லும் தீயவர்களை அடக்குவதற்கன்றோ நாம் திருவவதாரம் செய்திருக்கிறோம். (8,9)</p>
<p class="Text">ஆகவே, இந்த யமுனை நதிக்கரையில் நெடிதுயர்ந்த கிளைகளோடு கூடின இந்த கதம்ப மரத்தின் மேலேறிக் காற்றையே புசித்து வாழும் நாகராஜனான இந்தக் காளியனது மடுவில் குதிப்போமாக!’ (10)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு சிந்தித்த பகவான் ஸ்ரீகிருஷ்ணன் தன் ஆடையை (வஸ்திரத்தை) இறுகக் கட்டிக் கொண்டு அக்காளிய மடுவில் வேகமாகக் குதித்தார். அவர் அவ்வாறு வேகமாகக் குதித்ததனால் அந்த மடு மிகவும் கலங்கியது. அவ்வாறு கலங்கிய நீர் தூரத்திலுள்ள மரங்களையும் நனைத்தது. அந்த காளிய நாகத்தின் நச்சுத்தீ சுவாலைகளினால் கொதித்த நீர் பட்ட மாத்திரத்திலே அந்த மரங்களெல்லாம் தீ மூட்டியது போல் நாற்புறங்களிலும் தீக்கொழுந்துகள் பரவ எரிந்து போயின. (11—13)</p>
<p class="Text">அப்பொழுது ஸ்ரீகிருஷ்ணன் அந்த காளிய மடுவின் அருகில் வந்து தன் தோள்களைத் தட்டினார். அந்த தோள் தட்டிய ஓசையைக் கேட்டு அந்த நாகராஜனான காளியன், நீரிலிருந்து வெளிக்கிளம்பி ஸ்ரீகிருஷ்ணனது எதிரில் வந்து நின்றான். (14)</p>
<p class="Text">அந்தக் காளியனது கண்கள் சினத்தினால் சிவந்தன. முகத்தினின்றும் தீப்பிழம்புகள் வெளிவந்தன. அவனைச் சுற்றிக் காற்றைப் புசிக்கும் அநேக விஷப்பாம்புகளும் இருந்தன. (15)</p>
<p class="Text">மேலும் அவனோடுகூட நல்ல மனங்கவர் நகைகள் பூண்டு, உடல் நடுங்குவதால் அசையும் குண்டலங்களின் ஒளியால் அழகுற விளங்கும் நூற்றுக்கணக்கான நாகபத்தினிகளும் இருந்தனர். அப்பொழுது அந்த காளியன் என்னும் நாகம் தன் உடலால் ஸ்ரீகிருஷ்ணனைச் சுற்றி இறுகக் கட்டி விஷம் கக்கும் தன் பற்களினால் ஸ்ரீகிருஷ்ணனைக் கடித்தான். (16,17)</p>
<p class="Text">அப்பொழுது அம்மடுவில் குதித்த ஸ்ரீகிருஷ்ணனை அங்குள்ள காளியன் தன்னுடலால் கட்டித் தன் பற்களால் கடிப்பதைக் கண்ட இடைச்சிறுவர்கள் உடனே இடைச்சேரிக்குச் சென்று சோகத்தினால் மனங்கலங்கி அழத் தொடங்கினர். (18)</p>
<p class="Text"><span class="char-style-override-7">இடைச்சிறுவர்கள் கூறுகிறார்கள்——</span> “ஓடி வாருங்கள், பாருங்கள். அந்தோ! நம்முடைய ஸ்ரீகிருஷ்ணன் காளிய மடுவில் குதித்து மூழ்கி மூர்ச்சை அடைந்துள்ளான். அவனைக் காளியன் விழுங்குகிறான்.” (19)</p>
<p class="Text">அச்சிறுவர்களது இடிவிழுந்த மாதிரியான அமங்கலமான கூக்குரலைக் கேட்டு கோபர்களும், யசோதை முதலிய கோபிகைகளும் காளியன் மடுவை நோக்கி ஓடினர். (20)</p>
<p class="Text">அந்தோ! அந்தோ! ஸ்ரீகிருஷ்ணன் எங்கு சென்றுவிட்டான்? என்று கலங்கிய மனத்தவர்களாக யசோதையும் மற்ற இடைச்சிமார்களும் அழுது கொண்டே கால்கள் இடற வேகமாக வந்தார்கள். நந்தகோபரும் மற்ற இடையர்களும் மிகுந்த பலசாலியான பலராமனும் ஸ்ரீகிருஷ்ணனைக் காண ஆவலுள்ளவர்களாக யமுனைக்கரைக்கு ஓடி வந்தார்கள். (21,22)</p>
<p class="Text">அவ்வாறு வந்தவர்கள் ஸ்ரீகிருஷ்ணன் அந்த நாகராஜனின் கட்டுதலில் அகப்பட்டுக் கொண்டு அசைய முடியாமல் தவிப்பதைக் கண்டார்கள். அக்கட்டிலிருந்து தன்னை விடுவித்துக் கொள்ள முயற்சித்த ஸ்ரீகிருஷ்ணனின் முயற்சிகள் வீணாயின. (23)</p>
<p class="Text">முனிவரே! இதைக் கண்ட நந்தகோபரும் யசோதையும் கண்ணனது திருமுக மண்டலத்திலேயே கண்களை வைத்து லயித்தவர்களாய் எவ்விதச் செயலுமின்றி மரம்போல் நின்றனர். (24)</p>
<p class="Text">ஸ்ரீகிருஷ்ணன் நாகத்தின் பிடியில் சிக்கியுள்ளதைக் கண்ட மற்ற கோபிகைகளும் மிகுந்த வருத்தம் கொண்டு அழ ஆரம்பித்தார்கள். மேலும் அந்த ஆபத்தைக் கண்டு தைரியத்தை இழந்து பயமுற்றவர்களாக, நா உலர்ந்து வாய் குழற அழுது கொண்டே கூறலானார்கள். (25)</p>
<p class="Text"><span class="char-style-override-7">கோபிகைகள் கூறுகிறார்கள்——</span> “இப்பொழுது நாமெல்லோரும் இந்த யசோதைப்பிராட்டியுடன் கூடவே இந்த காளிய மடுவில் விழுந்துவிடுவோம். திருவாய்ப்பாடிக்குச் செல்வது சரியல்ல. சூரியன் இல்லாத பகலா? சந்திரன் இல்லாத இரவா? எருது இல்லாமல் பசுக்கள் மட்டுமா? அவ்வாறே ஸ்ரீகிருஷ்ணன் இல்லாத திருவாய்ப்பாடியில் என்ன வாழ்கிறது? (26,27)</p>
<p class="Text">ஸ்ரீகிருஷ்ணனை அழைத்துச் செல்லாமல் நாங்கள் மட்டும் திருவாய்ப்பாடிக்கு எப்படிச் செல்வோம். ஏன் என்கிறீர்களா? கிருஷ்ணன் இல்லாத ஆய்ப்பாடி நீரற்ற குளம் போன்றது. அங்கு அழகேது? இன்பம்தான் ஏது? எங்கு கருநெய்தல் போன்று இன்பமளிக்கும் காந்தியுடைய ஸ்ரீகண்ணன் இல்லையோ, அது பிறந்தகமாக இருப்பினும் அதில் வசிப்பது மனதிற்கு மகிழ்ச்சி அளிப்பதாகாது. அங்கு மகிழ்ச்சி உண்டாகும் என்றால் அது வியப்பாகத்தான் இருக்கும். (28,29)</p>
<p class="Text">அடிப்பெண்ணே! அன்றலர்ந்த செந்தாமரையொத்த திருக்கண்களையுடைய ஸ்ரீகிருஷ்ணனின் திருமுகத்தைக் காணாமல் துக்கத்தால் பீடிக்கப்பட்ட நீ ஆய்ப்பாடியில் எவ்வாறு மகிழ்ச்சியுடன் வசிப்பாய்? தேன் போல் இனிக்கும் பேச்சுக்களினாலே அனைவருடைய இதயங்களையும் தன் பக்கம் கவர வல்ல கள்வனான திருக்கண்ணன் இல்லாத ஆய்ப்பாடிக்கும் நாங்கள் செல்ல மாட்டோம். (30,31)</p>
<p class="Text">அடீ கோபிகையே! இங்கே பார். பெருத்த நாகத்தினால் பிணிக்கப்பட்டு வருந்தும் போதும்! நம்மைக் கண்டு திருக்கண்ணன் புன்சிரிப்பு கொண்டு இன்முகத்தனாய் விளங்குகிறானே. (இவ்வாறான ஸ்ரீகிருஷ்ணனை இங்கே விடுத்து நாம் மட்டும் எப்படி கோகுலத்திற்குச் செல்லலாம்?)” (32)</p>
<p class="Text"><span class="char-style-override-7">பராசரர் கூறுகிறார்——</span> கோபியர்கள் இவ்வாறு பேசுவதைக் கேட்டும், பயத்தினால் சோர்வுற்றுக் கவலை தோய்ந்த முகத்தினராய் நிற்கும் கோபர்களையும், தன் தனயனது முகத்தையே கவலையோடு கண்டு கொண்டிருக்கும் நந்தகோபரையும், மூர்ச்சையாக இருக்கும் யசோதையையும் கண்ட பலவானான ரோகிணி குமாரனான பலராமன் தனது கண்ணசைவான ஜாடையால் (சங்கேதத்தினால்) கண்ணனிடம் இவ்வாறு கூறினான். (33,34)</p>
<p class="Text">“தேவர்க்கும் தேவாவோ! தாங்கள் அனந்தன், முதலும் முடிவுமற்றவர் என்பதை அறிய மாட்டீர்களோ? அப்படியிருக்க, ஏன் ஒரு மனிதனுடைய தன்மையை ஏறிட்டுக் கொண்டு அதையே வெளியே காட்டுகிறீர்கள்? (35)</p>
<p class="Text">சக்கரத்தின் ஆரக்கால்களுக்கு எப்படி சக்கரத்தின் நடுப்பகுதி ஆதாரமாகவுள்ளதோ, அதேபோல தாங்களன்றோ அனைத்துலகங்கட்கும் ஆதாரம். அவ்வுலகங்களைப் படைப்பவரும் காத்தருள்பவரும் தன்னுள் ஒடுங்குபவரும் தாங்களன்றோ! மூவுலகங்களாக விளங்குவதும் தாங்கள்தானே! மூன்று வேதசொரூபங்களும் தாங்கள்தானே! (36)</p>
<p class="Text">மனதிற்கெட்டாத சொரூபம் உடையவரே! இந்திரன், ருத்ரன், அக்னி, வாயு, சூரியன், மருத்துக்கள் மற்றும் அசுவினி குமாரர்கள், அனைத்து யோகிகள் ஆகிய அனைவரும் எப்பொழுதும் தங்களையன்றோ நினைத்தவண்ணம் இருக்கிறார்கள். (37)</p>
<p class="Text">ஜகன்னாதனே! இந்நிலவுலகின் சுமையை நீக்கி, அனைத்து உலகங்களின் நன்மைக்காகவன்றோ, தாங்கள் தங்கள் விருப்பப்படி இந்நிலவுலகில் அவதரித்தது. தங்களது விபூதியான நானும் தங்களுக்கு மூத்தோனாகப் பிறந்தேன். (38)</p>
<p class="Text">இறைவா! தாங்கள் மனிதனாகத் திருவவதரித்த திருவிளையாடல்களையே அனுசரித்து இங்கு இடையர்களாகத் திருவவதாரம் செய்துள்ள தேவர்களும் அதையே அனுசரிக்கிறார்கள். (39)</p>
<p class="Text">என்றும் உள்ளவரே! தாங்கள் தங்களோடு விளையாடுவதற்கென்று முதலில் தேவப் பெண்டிர்களைக் கோபிகைகளாகத் திருவவதாரம் செய்வித்துப் பின்பு தாங்கள் திருவவதாரம் செய்தீர்கள். இதுவும் தங்களது திருவிளையாடலே! (40)</p>
<p class="Text">ஹே கிருஷ்ணா! இவ்வாறு திருவவதாரம் செய்த உனக்கும் எனக்கும் உனது இச்சைப்படி பிறந்த கோபர்களும் கோபிகைகளுமன்றோ நம் உறவினராகிறார்கள். அப்படியிருக்க, இவ்வாறு துன்பப்படுகின்ற உறவினர்களிடம் நீ ஏன் கண்டுங்காணாதவன் போல் இருக்கின்றாய்? ஸ்ரீகிருஷ்ணா! இதுவரை நீ காட்டிய மனிதபாவனையும், குழந்தைத்தனமும் போதுமே! இனி விரைவில் தன் பற்களையே ஆயுதமாகவுடைய இத்தீயோனான காளியனை அடக்கி அருள்வாயாக!” (41,42)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பலராமன் நினைவூட்டவே, தனது இனிய புன்சிரிப்போடு கூடிய தனது உதடுகளைப் பிரித்துக் கொண்டு ஸ்ரீகிருஷ்ணன் தன்னுடம்பைச் சிலிர்த்துக் கொண்டு தனதுடலை அந்நாகத்தின் கட்டிலிருந்து விடுவித்துக் கொண்டான். (43)</p>
<p class="Text">பின்பு தனது இரு திருக்கைகளினாலும் காளியனது நடுத்தலையை அமுக்கிக் குனியச் செய்து, அதன் தலைமேல் ஏறி நின்று வேகமாக நர்த்தனம் செய்யத் தொடங்கினான். (44)</p>
<p class="Text">ஸ்ரீகிருஷ்ணனது திருவடிகள் துகைத்ததனால் அப்பாம்பின் பிராணன் வெளிக்கிளம்பி பணாமுடிக்கு வந்தது. பின் அவன் எந்தத் தலையைத் தூக்குகிறானோ, அத்தலையில் தனது திருவடியை வைத்து அழுத்தி அவனைக் குனியச் செய்தான். (45)</p>
<p class="Text">இவ்வாறு எந்தத் தலையைத் தூக்குவானோ, அந்தத் தலையை நர்த்தனம் செய்யும் தன் திருவடிகளினால் துகைத்து நிற்க, அந்தப் பாம்பரசன் திறலற்றவனாக மூர்ச்சை அடைந்ததுமின்றி பகவான் நர்த்தன முறையில் வட்டமாகச் சுற்றுவது முதலிய ‘பிராந்தி கதி’களினாலும், ஒருபுறம் இருந்து மற்றொரு புறம் போவது முதலான ‘ரேசக (விடுகிற) கதி’களினாலும் பரதத்தை முன்னுக்குக் கொண்டு வைப்பதாகிய ‘தண்டபாத கதி’யினாலும் நசுக்கவே மிகுந்த உதிரத்தைக் கக்கினான். (46)</p>
<p class="Text">இவ்வாறு தலையும் கழுத்தும் குனிய அதிகமாக உதிரத்தைக் கக்கிச் சோர்வடைந்த தம் கணவனைக் கண்டு மிக்க துன்பம் கொண்டவர்களான அந்நாகராஜனுடைய மனைவிகள் தீனமாக வந்து ஸ்ரீகிருஷ்ணனைச் சரணடைந்து இவ்வாறு கூறலானார்கள். (47)</p>
<p class="Text"><span class="char-style-override-7">நாக பத்தினிகள் துதித்தல்——</span> “தேவர்கட்கும் தேவனே! நாங்கள் தங்களை அடையாளம் கண்டு கொண்டோம். தாங்கள் அனைத்துமறிந்தவர், ஒப்புயர்வற்றவர். எது உயர்ந்ததோ, எது சோதி மயமானதோ, எது சிந்தனைக்கு அப்பாற்பட்டதோ, அந்த பரத்தின் ஓர் அம்சமன்றோ தாங்கள். (48)</p>
<p class="Text">தானாகத் தோன்றுபவரும், எங்கும் நீக்கமற நிறைந்து விளங்குபவருமான தங்களைத் தேவர்களாலும் துதித்து ‘போதும்’ என்கிற நிலை வரவில்லையோ, அவ்வாறான தங்களது சொரூபத்தைப் பெண்களான நாங்கள் எவ்வாறு துதிப்போம்? எவ்வாறுதான் வர்ணிக்க முடியும்? நிலம், நீர், நெருப்பு, ஆகாயம், காற்று என்கிற பஞ்சபூதங்களால் ஆக்கப்பட்ட இவ்வுலகமெல்லாம் எந்த இறைவருடைய சொரூபத்தின் அற்ப அம்சத்திலும் அம்சமோ, அவ்வாறான அந்த சர்வ சொரூபரை பெண்களான நாங்கள் எவ்வாறு துதித்துப் போற்றுவோம்? (49,50)</p>
<p class="Text">யோகிகள் எந்த இறைவருடைய நித்தியமான சொரூபத்தை எவ்வளவோ வகையில் முயற்சித்தும் அறிய முடியாமல் அல்லல்படுகிறார்களோ, எந்த இறைவனது சொரூபம் அணுவிற்கு அணுவாகவும், மகத்திற்கு மகத்தாகவும் விளங்குகிறதோ, அந்த இறைவனுக்கு வணக்கம்! (51)</p>
<p class="Text">எந்த இறைவனுடைய தோற்றத்திற்குப் பிரும்மதேவனும், முடிவிற்கு ருத்ரனும் காரணமாக மாட்டார்களோ, காத்தருள்வதற்கு எவரைவிட வேறொருவர் இல்லையோ, அவ்வாறான இறைவனுக்கு வணக்கம்! (52)</p>
<p class="Text">இறைவா! தங்களுக்குக் கொஞ்சமேனும் கோபமில்லையா? இதற்குக் காரணம் உலகைக் காத்தருளும் தங்களது கருணையே. ஆனாலும் இக்காளியனைத் தண்டித்தது எதனால் என்கிற கேள்வி வருகிறதே? அதற்கு விடை உலக மரியாதையைக் காக்கும் பொருட்டே என்பதாகும்! இனி எங்களது வேண்டுகோளைச் சற்றே கேளுங்கள். (53)</p>
<p class="Text">பொறுமையின் பொக்கிஷமே! பெண் பிள்ளைகள் திறத்திலும், பேதைகள் திறத்திலும், இளைத்தவர் திறத்திலும் பெரியோர்கள் எப்பொழுதும் இரக்கம் காட்ட வேண்டுமன்றோ! ஆகவே, தீனனான இந்தப் பாம்பின் குற்றத்தைப் பொறுத்துக் கருணை புரிய வேண்டும். (54)</p>
<p class="Text">இறைவா! அனைத்துலகங்களையும் தாங்கி நிற்பவர் தாங்களன்றோ! இந்த காளிய நாகமோ அற்ப பலம் கொண்டது. இவ்வாறு பலஹீனமான இப்பாம்பு தங்கள் திருவடிகளால் தகைக்கப்பட்டு, அதனால் இன்னும் அரை முகூர்த்தத்தில் பிராணனை விட்டுவிடும் போலிருக்கிறது. (55)</p>
<p class="Text">அழிவற்ற இறைவா! நட்பு என்பது சமானமானவர்களிடமே கொள்ள வேண்டும். பகை என்பதை நம்மைவிட மேலானவனிடம் கொள்ள வேண்டும். அவ்வாறிருக்க அற்ப வீர்யமுடைய இந்த நாகம் எங்கே? அனைத்து புவனங்களுக்கும் ஒரே புகலிடமான தாங்கள் எங்கே? அவ்வாறிருக்க, இந்த அற்பவீர்யமுடைய பாம்பிடம் தாங்கள் பகை பாராட்டலாமா? (56)</p>
<p class="Text">ஆகவே, அகில உலக நாயகனே! இந்த தீனமான பாம்பிடம் கருணை காட்டுங்கள். இறைவா! இப்பொழுது இந்தப் பாம்பு குற்றுயிரும் குலையுயிருமாக இருக்கிறது. எங்களுக்குப் பதி பிச்சை தாருங்கள். (57)</p>
<p class="Text">அகில உலகிற்கும் நாதனே! அனைத்து ஆன்மாக்களுக்கும் தலைவனே! மகாபுருஷர்களுக்கும் முன்னானவனே! முதலுக்கும் முதல்வனே! இப்பொழுது இந்நாகம் உயிரைவிடப் போகிறது. ஆகவே, கருணைகூர்ந்து எங்களுக்குப் பதி பிச்சை தாருங்கள். (58)</p>
<p class="Text">வேதத்தின் உச்சியான வேதாந்தங்களினாலேயே அறியப்படுகிறவரே! தேவர்க்கும் தேவாவோ! தீயோர்களை அழிப்பவரே! அந்தோ! இப்பாம்பு தன்னுயிரை விடுகிறதே! தாங்கள்தான் எங்களுக்குப் பதி பிச்சை தரவேண்டும்.” (59)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு நாகபத்தினிகள் வேண்டுவதைத் திருவுள்ளத்தில் ஏற்கவே, இறைவன் தன் திருவடிகளால் மிதிப்பதை நிறுத்தினார். அப்பொழுது அந்த காளியன் உடம்பு மெலிந்து சோர்வடைந்திருந்தாலும் சிறிது தைரியத்தை வரவழைத்துக் கொண்டு இளைப்பு நீங்கி “தேவர்க்கும் தேவனே! என்மேல் கருணை புரிய வேண்டும்” என்று மெல்லிய குரலில் வேண்டலானான். (60)</p>
<p class="Text"><span class="char-style-override-7">காளியன் கூறுகிறான்——</span> “எம்பெருமானே! எந்த உமது அணிமா முதலிய எண்வகை குணங்களுடைய ஐசுவரியமானது (செல்வமானது — மகிமையானது) இயல்பாயும் மேலானதாயும் ஒப்பில்லாததாயும் இருக்கிறதோ, அப்படிப்பட்ட செல்வந்தரான தங்களை அறியாமையில் உழல்கின்ற நான் எவ்வாறு போற்றித் துதிப்பேன்? (61)</p>
<p class="Text">தாங்கள் பிரகிருதிக்கும் மேற்பட்ட ஆன்மசொரூபராகவும், அதற்கும் மேற்பட்ட முக்தசொரூபராகவும் இருக்கிறீர்கள். புலன்களுக்கு மேற்பட்ட பிரதானமும் தங்களிடமிருந்தே தோன்றுகிறது. இவ்வாறு கூறப்பட்ட பக்தரான இவ்வுலகியலில் வினைவகையால் கட்டுண்டவர், முக்தரான அந்தக் கட்டிலிருந்து தன்னை விடுவித்துக் கொண்டவர், பிரதானமான பிரகிருதி ஆகிய இவையனைத்திற்கும் மேலானவர் என்றழைக்கப்படுகிறவரும் தாங்களே. அவ்வாறான தங்களை நான் என்னவென்று கூறித் துதிப்பேன்? (62)</p>
<p class="Text">எந்த உம்மிடமிருந்து பிரும்மதேவர், ஸ்ரீருத்ரன், சந்திரன், இந்திரன், மருத்துக்கள், அசுவினிகுமாரர்கள், எட்டு வசுக்கள், சூரியன் ஆகிய அனைவரும் தோன்றினார்களோ, அவ்வாறான தங்களை நான் என்னவென்று சொல்லித் துதிப்பேன்? (63)</p>
<p class="Text">இவ்வுலகங்கள் அனைத்தும் எந்த இறைவனுடைய கற்பனை செய்யப்பட்ட திருமேனியின் ஒரு சிறிய அம்சத்திலும் அம்சமாகுமோ, அவ்வாறான தங்களை நான் எவ்வாறு துதிப்பேன்? (64)</p>
<p class="Text">எந்த இறைவனது காரிய—காரண ரூபமான ஸத்—அஸத் என்கிற சொரூபத்தின் உண்மையான சொரூபத்தைப் பிரும்மா முதலிய தேவதேவர்களாலும் அறிய முடியவில்லையோ, அவ்வாறான தங்களை நான் என்ன கூறித் துதிப்பேன்? (65)</p>
<p class="Text">எந்த பகவானைப் பிரும்மா முதலிய தேவர்கள் நந்தனவனத்தில் பூத்துக்குலுங்கும் நறுமணப் பூக்களைக் கொண்டும், நல்ல வாசனை சந்தனம் முதலியவைகளினாலும் ஆராதிக்கிறார்களோ, அவ்வாறான அந்த இறைவனை நான் எவ்வாறு ஆராதிப்பேன்? (66)</p>
<p class="Text">தேவர்கோனாகிய இந்திரன் எவருடைய அவதாரங்களான வராகர், நரசிம்மர், ஸ்ரீராமன், ஸ்ரீகிருஷ்ணன் ஆகிய சொரூபங்களை நித்தமும் அர்ச்சனை செய்து துதிக்கிறானோ, எந்த இறைவருடைய உண்மை சொரூபத்தை அறிய மாட்டானோ, அவ்வாறான தங்களை யான் எவ்வாறு எது கொண்டு பூஜிப்பது? (67)</p>
<p class="Text">யோகநிஷ்டர்களெல்லாம் அனைத்துப் புலன்களையும் அதனதன் நுகர்ப்பொருட்களினின்றும் திருப்பிச் செய்யும் தியானயோகத்தினால் எவரை அர்ச்சிக்கிறார்களோ, அந்த இறைவனை நான் எவ்வாறு அர்ச்சனை புரிவேன்? (68)</p>
<p class="Text para-style-override-7">சனகாதி மகாயோகிகளெல்லாம் எந்த இறைவனுடைய சொரூபத்தைத் தியானயோகத்தினால் தங்கள் இதயகமலங்களிலே நிலைபெறச் செய்து அகிம்சை முதலான புஷ்பங்களினாலே அர்ச்சிக்கிறார்களோ, அந்த இறைவனை நான் எவ்வாறு அர்ச்சிப்பேன்? (69)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அஹிம்ஸா ப்ரத<span class="char-style-override-38">2</span>மம் புஷ்பம் புஷ்பமிந்த்<span class="char-style-override-38">3</span>ரிய நிக்<span class="char-style-override-38">3</span>ரஹ: ।</p>
<p class="Foot-Note-Slok">ஸர்வபூ<span class="char-style-override-38">4</span>த த<span class="char-style-override-38">3</span>யாபுஷ்பம் க்ஷமா புஷ்பம் விசிஷ்யதே ॥</p>
<p class="Foot-Note-Slok">ஶம: புஷ்பம் த<span class="char-style-override-38">3</span>ம: புஷ்பம் த்<span class="char-style-override-38">3</span>யாந புஷ்பம் ச சப்தமம் ।</p>
<p class="Foot-Note-Slok para-style-override-7">சத்யம் சைவாஷ்டமம் புஷ்பம் ஏபி<span class="char-style-override-38">4</span>ஸ்துஷ்யதி கேஶவ: ॥</p>
<p class="Foot-Note para-style-override-7">கொல்லாமை என்பது முதற்புஷ்பம்; புலனடக்கம் இரண்டாவது புஷ்பம்; அனைத்து ஜீவராசிகளிடமும் இரக்கம் கொள்வது மூன்றாவது புஷ்பம்; எப்பிழையையும் பொறுப்பது நான்காவது புஷ்பம்; மனவடக்கம் ஐந்தாவது புஷ்பம்; தவம் ஆறாவது புஷ்பம்; தியானம் ஏழாவது புஷ்பம்; வாய்மை எட்டாவது புஷ்பம். இந்த எட்டுவித புஷ்பங்களினால் இறைவன் மனம் குளிர்கிறான். வேறு புஷ்பங்களினால் அவ்வாறு மனம் குளிர்வதில்லை.</p>
<p class="Foot-Note para-style-override-7">கொல்லாமை பற்றி வள்ளுவர் கூறுவார்——</p>
<p class="Foot-Note-Slok">கொல்லாமை மேற்கொண்டொழுகுவான் வாழ்நாள் மேல்</p>
<p class="Foot-Note-Slok">செல்லாது உயிருண்ணுங்கூற்று.</p>
<p class="Foot-Note-Right">— திருக்குறள் 326</p>
<p class="Foot-Note">‘கொல்லாமை விரதம்பூண்டு நிற்பவனிடம் யமன் நெருங்க மாட்டான்.’ இவ்வாறு இந்த ஏழுவகைப் பூக்களைப் பற்றித் திருக்குறள் நன்கு விரித்துக் கூறும்.)</p>
<p class="Text para-style-override-7">தேவதேவனே! நானோ தங்களைப் பூசிக்கவும் துதிக்கவும்கூட திறனற்றவன். என்னுடைய மனவோட்டங்களும் தங்களுடைய கிருபையினாலேயே நடக்கின்றன. ஆனாலும் தாங்கள் தங்கள் கருணையொன்றையே துணையாகக் கொண்டு என்னைக் காத்தருள வேண்டும். (70)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note para-style-override-7">இங்கு ஆளவந்தார் என்னும் ஆசார்யர் தன் <span class="char-style-override-7">‘ஸ்தோத்ர ரத்னம்’</span> என்னும் நூலில் கூறுவது காண்க——</p>
<p class="Foot-Note-Slok">ந த<span class="char-style-override-38">4</span>ர்மநிஷ்டோஸ்மி ந சாத்மவேதீ<span class="char-style-override-38">3</span></p>
<p class="Foot-Note-Slok">நப<span class="char-style-override-38">4</span>க்திமாம் ஸ்த்வத் சரணாரவிந்தே<span class="char-style-override-38">3</span> ।</p>
<p class="Foot-Note-Slok">அகிஞ்சநோ அநந்யக<span class="char-style-override-38">3</span>தி: ஶரண்ய!</p>
<p class="Foot-Note-Slok para-style-override-7">த்வத் பாத<span class="char-style-override-38">3</span>மூலம் சரணம் ப்ரபத்<span class="char-style-override-38">3</span>யே ॥ 22 ॥</p>
<p class="Foot-Note para-style-override-7">“நான் கர்மயோகநிஷ்டையற்றவன்; ஆன்மஞானமுடையவனும் அல்லன்; உமது திருவடியில் பக்தியுடையவனும் அல்லன். வேறோர் உபாயமும் இல்லை; மற்றொரு கதியும் இல்லை; சரணமடையத்தக்கவரான உமது திருவடியையே சரணமாகப் பற்றுகிறேன். ஆனாலும் உமது கருணைதான் உள்ளதே. அக்கருணை எனது தீய நடத்தைகளை நிச்சயமாக மனதில் கொள்ளாது” என்கிறார் ஆளவந்தார்.</p>
<p class="Foot-Note-Slok">பிதாமஹம் நாத<span class="char-style-override-38">2</span>முநிம் விலோக்ய</p>
<p class="Foot-Note-Slok para-style-override-7">ப்ரஸீத<span class="char-style-override-38">3</span> மத்<span class="char-style-override-38">3</span>வ்ருத்தமசிந்தயித்வா ॥ 65 ॥</p>
<p class="Foot-Note para-style-override-7">உன்னையே அடைக்கலமாகக் கொண்ட என் பாட்டனாரான நாதமுனிகளைக் கண்டு என் நடத்தைகளை நினையாமல் எனக்கருள் புரியவேண்டும்.)</p>
<p class="Foot-Note-Slok">நோயற்ற நோன்பிலேன் நுண்ணறிவிலேன்</p>
<p class="Foot-Note-Slok">ஆகிலும் இனி உன்னை விட்டு</p>
<p class="Foot-Note-Slok">ஒன்றும் ஆற்ற கிற்கின்றிலேன்</p>
<p class="Foot-Note-Slok">அரவின்னணை அம்மானே.</p>
<p class="Foot-Note-Right para-style-override-9">— திருவாய்மொழி 5/7/1)</p>
<p class="Text">கேசவனே! நான் பிறந்ததோ கொடுமையான சர்ப்ப ஜாதியில். தீமைபுரிவது என்பது எனது பிறவிக்குணம். அவ்வாறிருக்க, என்மேல் என்ன குற்றம் உள்ளது? (71)</p>
<p class="Text">இவ்வுலகங்களைப் படைப்பவரும் அழிப்பவரும் தாங்களே. மேலும் இவ்வுலகைப் படைப்பது மட்டுமன்றிக் கூடவே அந்த ஜீவராசிகளின் ஜாதி, ரூபம், இயல்பு முதலியனவற்றையும் தாங்களேதான் படைக்கிறீர்கள். (72)</p>
<p class="Text">பரமேசுவரா! தாங்கள் எந்த ஜாதி, ரூபம், இயல்பு ஆகியனவற்றுடன் என்னைப் படைத்தீர்களோ, அதன்படித்தானே நான் நடக்கிறேன். இதுதானே உண்மை. (73)</p>
<p class="Text">தேவதேவனே! நான் தாங்கள் படைத்த ஜாதி, ரூபம், இயல்பு முதலியனவற்றிற்கு மாறாக நடப்பேனாகில், ‘என் கட்டளைக்கு மாறாக நீ நடந்தாய்’ என்கிற குற்றம் காட்டி என்னைத் தண்டிப்பது நியாயம். ஆனாலும் உலகநாயகனே! மூடனான என்னைத் தாங்கள் தண்டித்தது நியாயமே. இத்தண்டனை எனது கொடுமைகளை நீக்குவதாக இருப்பதனால் கொண்டாடும்படியான வரமாக ஆகிறது. இதே தண்டனை மற்றொருவனுக்குக் கிடைக்குமாகில் அது கொண்டாடத் தக்கதாக ஆகாது. (74,75)</p>
<p class="Text">அச்சுதா! தாங்கள் என்னைத் தண்டித்ததனால் எனது அகங்காரமும் விஷமும் தொலைந்தன. இப்பொழுது எனது ஆருயிர்தான் மீதம் இருக்கிறது. அதை எனக்குத் தந்தருள வேண்டும். இனி நான் செய்யவேண்டுவது எது? என்பதைக் கூறியருள வேண்டும்.” (76)</p>
<p class="Text">(இவ்வாறு வேண்டி நிற்கும் காளியனைக் கண்டு கருணைகூர்ந்த) <span class="char-style-override-7">பகவான் கூறுகிறார்—— </span>“நாகராஜனே! இனி நீ இந்த யமுனை நதியில் இருக்கக் கூடாது. ஆகவே, நீ உன் மனைவிமார்கள், மக்கள் ஆகியவர்களையும் அழைத்துக் கொண்டு கடலுக்குச் செல்வாயாக. (77)</p>
<p class="Text">உனது தலையில் எனது திருவடிகளின் இலச்சினை (அடையாளம்) இருப்பதால் அதைக் கண்டு சமுத்திரத்தில் நீ இருப்பினும் பாம்புகளின் பகைவனான கருடன் உன்னை தாக்க மாட்டான். நீ அவனிடம் பயப்பட வேண்டாம்.” (78)</p>
<p class="Text"><span class="char-style-override-7">பராசரர் கூறுகிறார்——</span> சர்ப்ப ராஜனான காளியனிடம் இவ்வாறு பகவான் கூறவே, அவனும் இறைவனை வணங்கித் தன் சுற்றத்தார், மக்கள், மனைவிமார்கள் சூழ அனைவரும் பார்த்துக் கொண்டிருக்கும்போதே அந்த காளியமடுவை விடுத்து சமுத்திரம் சென்றான். (79,80)</p>
<p class="Text">இவ்வாறு அந்த காளியன் சென்ற பிறகு கரையேறி வந்த கண்ணனைக் கண்டு இறந்து போனவன் திரும்ப உயிருடன் எழுந்து வந்தது போல எண்ணி நந்தன் முதலியவர்கள் அன்பு மிகுதியினால் கண்ணனைக் கட்டிக் கொண்டு ஆனந்தக்கண்ணீர் பொங்க, அவரது தலையை நனைத்தார்கள். (81)</p>
<p class="Text">சில இடையர்கள் கண்ணனுடைய திருவிளையாடல்களையும், அந்த யமுனையாற்று நீர் தூய்மையாக்கப்பட்டதையும் கண்டு மிக்க வியப்பு கொண்டவர்களாக அன்புடனும் மகிழ்ச்சியுடனும் கண்ணனைத் துதித்தார்கள். இவ்வாறு கோபர்களும் கோபியரும் முன்பு நடந்ததும் இப்போது நடந்ததுமான திருவிளையாடல்களைப் பற்றிப் பாடித் துதித்துச் சூழ்ந்து வர ஸ்ரீகிருஷ்ணன் திருவாய்ப்பாடிக்கு எழுந்தருளினார். (82,83)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் ஏழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-8">எட்டாவது அத்தியாயம் — தேனுகாசுர வதம்</p>
<p class="Text"><span class="char-style-override-7">பராசரர் கூறுகிறார்——</span> ஒரு சமயம் ஸ்ரீகிருஷ்ணனும் பலராமனும் ஒன்றாகச் சேர்ந்து பசுமாடுகளை மேய்த்துக் கொண்டு அழகான ஒரு பனங்காட்டிற்குச் சென்றனர். (1)</p>
<p class="Text">அந்த அழகான பனங்காட்டில் கழுதையின் வடிவு கொண்ட தேனுகன் என்னும் ஓர் அரக்கன் விலங்குகளின் மாமிசத்தை உணவாகக் கொண்டு வாழ்ந்து வந்தான். (2)</p>
<p class="Text">மனித நடமாட்டமே இல்லாத அவ்வனத்தில் அநேகமாய் பனம்பழங்கள் நன்றாகப் பழுத்துக் ‘கமகம’வென்ற வாசனையுடன் இருந்தது கண்ட கோபர்கள், அதை உண்ண வேண்டுமென்கிற ஆசையால் ஸ்ரீகிருஷ்ண—பலராமனிடம் கூறலானார்கள். (3)</p>
<p class="Text"><span class="char-style-override-7">இடையர்கள் கூறுகிறார்கள்——</span> “ஸ்ரீராமா! ஸ்ரீகிருஷ்ணா! தேனுகன் என்னும் அரக்கன் எப்போதும் இவ்வனத்தைப் பாதுகாத்து வருகிறான். ஆகையால், இங்கு நன்கு பழுத்த பனங்கனிகள் நிறைய காணப்படுகின்றன. (4)</p>
<p class="Text">இதோ பாருங்கள், அனைத்து திசைகளும் கமழும்படி வாசனை வீசுகின்ற இப்பனங்கனிகளை. அவற்றை உண்ண நாங்கள் ஆசைப்படுகிறோம். உங்களுக்கும் விருப்பம் இருந்தால் இக்கனிகளை விழும்படிச் செய்யுங்கள்.” (5)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இடைச்சிறுவர்கள் கூறவே அதைக் கேட்ட பலராமன் “இது நாம் அவசியம் செய்யவேண்டியதுதான்” என்று கூறி, அப்பனங்கனிகளை உதிர்க்கத் தலைப்பட்டார். அப்பொழுது ஸ்ரீகிருஷ்ணனும் உடன் சேர்ந்து கொண்டு பழங்களை உதிர்க்கலானார். (6)</p>
<p class="Text">பழங்கள் விழும் சத்தம் கேட்டு நெருங்க முடியாத வீரமுடைய அத்தீயவனான கழுதை உருவுள்ள அசுரன் மிகவும் கோபத்தோடு ஓடி வந்தான். (7)</p>
<p class="Text">மிக்க பலவானான அவ்வசுரன் தனது பின்னிரண்டு கால்களினால் பலராமனது மார்பில் உதைத்தான். அவ்வாறு உதைக்கும்பொழுது பலராமன் அவ்வசுரனது பின்னங்கால்கள் இரண்டையும் பிடித்துக் கொண்டார். (8)</p>
<p class="Text">அவ்வாறு பிடித்துக் கொண்ட பலராமர் அக்கழுதையை விண்வெளியில் வேகமாகச் சுற்றவே அவன் உயிர் பிரிந்தது. அப்போது அவனை மிக வேகமாக அப்பனை மரத்திலேயே ஓங்கி அடித்தார். அப்போது பெருங்காற்று கருமேகங்களைச் சிதறடிப்பதுபோல, அக்கழுதை நிறைய பழங்களை வீழ்த்திக் கொண்டு கீழே விழுந்து இறந்தது. (9,10)</p>
<p class="Text">பின்பு அவ்வசுரனைச் சேர்ந்த கழுதை உருதரித்த மற்ற அநேக அசுரர்கள் ஓடி வந்து இவர்களோடு போரிடுகையில், ஸ்ரீகிருஷ்ணன் சிலரையும், பலராமன் சிலரையும் பிடித்துச் சுழற்றி அவர்களது தலைவனை எறிந்தது போலவே விளையாட்டாக பனைமரங்களின் மேல் எறிய, அவர்களும் உயிர்போனவர்களாகப் பழங்களோடுகூடப் பூமியில் விழுந்தனர். (11)</p>
<p class="Text">மைத்திரேயரே! இவ்வாறு ஒரு நிமிட நேரத்தில் பனம்பழங்களோடும், கழுதை உருக்கொண்ட அசுரர்களது உடல்களோடும் அந்நிலப்பிரதேசமானது மிகுந்த அழகுடன் விளங்கியது. (12)</p>
<p class="Text">அந்தணச்சிரேஷ்டரே! அந்த பனங்காட்டில் இதற்கு முன் மேய்ந்திராத அழகிய துளிர்புற்களை இப்பொழுது பசுக்கள் எந்தவித இடையூறுமின்றி இன்பமாய் மேய்ந்தன. (13)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் எட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-9">ஒன்பதாவது அத்தியாயம் — பிரலம்பாசுர வதம்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தன் சுற்றத்தாருடன் அந்த கழுதை வடிவம் கொண்ட தேனுகாசுரன் கொல்லப்பட்ட பின் அந்த அழகான பனங்காடு கோபர்களுக்கும் கோபியர்களுக்கும் நன்கு விளையாடும் இடமாயிற்று. (1)</p>
<p class="Text">தேனுகாசுரனைக் கொன்றபின் வசுதேவருடைய மகன்களாகிய ஸ்ரீகிருஷ்ண—பலராமர்கள் இருவரும் மிக்க மகிழ்ச்சியோடு பாண்டீரம் என்னும் ஆலமரத்தினடிக்குச் சென்றனர். (2)</p>
<p class="Text">தோள்களில் பசுக்களைக் கட்டும் அணை கயிறுகளும், மார்பில் வனமாலையும் அணிந்தவர்களாக மிக்க மகிழ்ச்சியோடு வேடிக்கையாகச் சங்கநாதம் செய்து கொண்டு பாடுவதும், ஏறுவதற்கு மரங்களைத் தேடுவதும், பசுக்களை அவற்றின் பெயர்களை இட்டுக் கூப்பிட்டுக் கொண்டும், அவற்றை மேய்த்துக் கொண்டும் கொம்புள்ள இளங்காளை கன்றுகள் போலப் பிரகாசித்துக் கொண்டு விளையாடினார்கள். (3,4)</p>
<p class="Text">மேலும் அவ்விருவர்களில் மூத்தவனான பலராமன் நீலநிற ஆடையையும், இளையவனான ஸ்ரீகிருஷ்ணன் பொன்னிறமான ஆடையையும் அணிந்து கொண்டிருந்தனர். ஆகையால் அவர்கள் இருவரும் வானவில்லோடு கூடிய வெண்மையும் நீலநிறமும் கொண்ட மேகங்கள் போல் காணப்பட்டனர். (5)</p>
<p class="Text">இவ்வாறான அலங்காரங்களுடன் கூடிய அவ்விருவரும் அகில உலகிற்கும் நாதர்களான லோகபாலர்களுக்கும் நாதனன்றோ! ஆனாலும் இந்நிலவுலகில் அவதரித்ததனால் அதற்கேற்ப மானிடத்தைப் பெருமைப்படுத்த மானிட உரு ஏற்று உலகிற்கேற்றபடியே பலவிதமான மானிட விளையாட்டுக்களைச் செய்து கொண்டு வனத்தில் களித்தனர். (6,7)</p>
<p class="Text">அவர்கள் எவ்வாறு களித்தனரென்றால், இருவர் கைகளைத் தண்டிகைபோல் வைக்கச் சொல்லி அதில் தொங்கிக் கொண்டு ஆடுவதும், மரத்தில் விழுதுகளை முடிந்து அதில் உட்கார்ந்து விளையாடுவதுமான ஊஞ்சலாடுவது, ஒருவரோடொருவர் மல்லர்களைப் போல கைச்சண்டையிடுவது, கட்டைகளையும் கற்களையும் எடுத்துச் சுழற்றுவது முதலான சிலம்புகள் சுழற்றுவது இதுபோன்ற இன்னும் பலவகையான விளையாட்டுகளுடன் இடைச்சிறுவர்களோடு களித்திருந்தனர். (8)</p>
<p class="Text">இவ்வாறு விளையாடிக் கொண்டிருக்கும் ஸ்ரீகிருஷ்ண—ராமர்களைக் கவர்ந்து கொண்டு போக வேண்டுமென்கிற எண்ணத்துடன் ‘பிரலம்பன்’ என்னும் அசுரன் இடைச்சிறுவன் வேடத்தில் தன்னை மறைத்துக் கொண்டு அங்கு வந்து சேர்ந்தான். (9)</p>
<p class="Text">அரக்கனான அவன் மனிதனாக இல்லாமற்போனாலும் மனிதனாக வேடமணிந்து எவ்விதத் தயக்கமும் இன்றி அந்த இடைச்சிறுவர்களின் கூட்டத்திற்குள் நுழைந்தான். (10)</p>
<p class="Text">ஸ்ரீகிருஷ்ண—ராமர்கள் இருவரும் சற்று சாவதானமாக (கவனமாக) இல்லாத சமயத்தில் கவர எண்ணங்கொண்ட அந்த அரக்கன், ஸ்ரீகிருஷ்ணனை எவ்வகையிலும் வெற்றிகொள்ள முடியாது என்றெண்ணி பலராமனைக் கொல்ல நிச்சயித்தான். (11)</p>
<p class="Text">அதன்பின் அந்த அனைத்து இடைச்சிறார்களும் ‘ஹரிணாக்ரீடனம்’ என்னும் பெயருள்ள விளையாட்டை விளையாட நினைத்து யாவரும் இரண்டு இரண்டு பேர்களாக நின்றார்கள். (நிச்சயம் செய்யப்பட்ட இலக்கை நோக்கி இரண்டிரண்டு சிறுவர்களாக ஒவ்வொருவரும் மானைப்போலத் துள்ளிக் குதித்து ஓடவேண்டும். இருவரில் எவன் முதலில் அந்த இலக்கை அடைகிறானோ, அவன் வெற்றி பெற்றவனாகக் கருதப்படுவான். தோற்றவன் வெற்றி பெற்றவனைத் தன் தோளில் தூக்கிக் கொண்டு நிச்சயித்த இலக்கு வரை செல்ல வேண்டும். இதுவே ‘ஹரிணாக்ரீடனம்’ என்பது.) (12)</p>
<p class="Text">இதில் ஸ்ரீதாமாவுடன் ஸ்ரீகிருஷ்ணனும், பிரலம்பனோடு பலராமனும் கூடி நின்று, இவ்வாறு மற்ற கோபர்களுடன் மற்ற இடைச்சிறுவர்களும் கூடிக் குதித்துக் குதித்துச் செல்லலாயினர். (13)</p>
<p class="Text">முடிவில் ஸ்ரீகிருஷ்ணன் ஸ்ரீதாமாவையும், பலராமன் பிரலம்பனையும், மற்ற கிருஷ்ணனின் கட்சியைச் சேர்ந்தவர்கள் எதிர்கட்சிக்காரர்களையும் தோற்கடித்தனர். (14)</p>
<p class="Text">இந்த விளையாட்டில் தோற்கடிக்கப்பட்ட சிறுவர்கள் அனைவரும் வெற்றி பெற்ற சிறார்களைத் தங்கள் தோளில் சுமந்து கொண்டு பாண்டீரம் என்னும் ஆலமரத்தின் அடிக்கு வந்து, மறுபடியும் அங்கிருந்து திரும்பி புறப்பட்ட இடத்திற்கு வந்து சேர்ந்தனர். (15)</p>
<p class="Text">இவ்வாறு விளையாடுகையில் பிரலம்பாசுரன் பலராமனைத் தன் தோளில் தூக்கிக் கொண்டு சந்திரனை ஏந்திய மேகம்போல வெகு விரைவாக விண்வெளியை அடைந்தான். (16)</p>
<p class="Text">இதைக் கண்ட ரோகிணி மைந்தனான பலராமன் தன் திருமேனியின் எடையைக் கனமாக்கவே (பெருக்கவே), அந்த பாரத்தைத் தாங்க முடியாமல் மழைக்கால மேகம்போல பிரலம்பாசுரன் தன்னுடம்பைப் பெரிதாக்கினான். (17)</p>
<p class="Text">இவ்வாறு மழைக்கால மேகம் போல் வளர்ந்து எரிந்து கருகிய மலை போன்ற உடலும், குறுகிய கிரீடம் தரித்த தலையும், தொங்குகின்ற மாலை ஆபரணங்களும், வண்டிச்சக்கரத்தின் ஆரக்கால்கள்போல் சிவந்த கண்களும், பயங்கரமான வடிவும், நிலம் நடுங்கும்படியான நடையுமாய் காணப்பட்ட அவ்வசுரனையும், சிறிதும் அச்சமின்றித் தன்னைத் தூக்கிக் கொண்டு போகும் திறத்தையும் கண்ட பலராமன் தம்பியான ஸ்ரீகண்ணனைப் பார்த்துக் கூறலானார். (18,19)</p>
<p class="Text">“இதோ பார்! கிருஷ்ணா! மலை போன்ற உடலுடன், கபடமாக இடையன் போல் வேடம் தாங்கி வந்த இந்த அசுரன் என்னைக் கவர்ந்தெடுத்துச் செல்கிறானே. (20)</p>
<p class="Text">மதுசூதனா! இப்போது நான் என்ன செய்வது? உடனே சொல். துஷ்டனான இவ்வசுரன் என்னைத் தூக்கிக் கொண்டு வேகமாக ஓடுகிறானே!” (என்று ஓலமிட்டார்.) (21)</p>
<p class="Text"><span class="char-style-override-7">பராசரர் கூறுகிறார்——</span> ரோகிணியின் மைந்தனான பலராமனது பலத்தையும் பராக்கிரமத்தையும் அறிந்த ஸ்ரீகிருஷ்ணன் சற்றே புன்சிரிப்புடன் தன் இதழ்கள் மலர பலராமனிடம் கூறினார். (22)</p>
<p class="Text"><span class="char-style-override-7">ஸ்ரீகிருஷ்ணன் கூறுகிறார்——</span> “எங்கும் நிறைந்தவரே! தாங்கள் மிகவும் நுண்ணிய பொருட்களிலும் மிக மிக நுண்ணிய ஆன்மாவாக மறைந்து நிற்கிறீர்கள். அவ்வாறிருக்க, இந்த மானிடத்தன்மையை ஏன் பின்பற்றி நிற்கிறீர்? (23)</p>
<p class="Text">பெரு ஊழிக்காலத்திலும் தனித்து நிற்கும் நித்தியனானவர் தாங்கள். அகில உலகங்களுக்கும் காரணமாக வெளியில் புலப்படும் பிரபஞ்சத்திற்கு முன்பே இருப்பவரும் தாங்களே. நாம் இருவருமே இவ்வுலகிற்கு ஒரே காரணம் என்பது தங்களுக்குத் தெரியாதா? இவ்வுலகச் சுமையைக் குறைப்பதற்காகவே நாம் இருவரும் இந்நிலவுலகிற்கு வந்துள்ளோம் என்பதும் தங்களுக்குத் தெரியாதா? இவ்வாறான தங்களது தன்மையைச் சற்று நினைத்துக் கொள்ளுங்கள். (24,25)</p>
<p class="Text">அனந்தரே! ஆகாயமே தங்களது தலை; மேகக்கூட்டங்களே தங்களது கேசங்கள்; பூமியே திருவடி; அக்னியே முகம்; சந்திரனே மனது; வாயுவே தங்களது மூச்சுக்காற்று; நாற்றிசைகளும் தங்களது கைகள். (26)</p>
<p class="Text">இறைவா! தங்களது உடல் பெருத்தது; ஆயிரம் திருமுகங்கள் கொண்டது; ஆயிரம் திருக்கரங்கள், ஆயிரம் திருவடிகள், ஆயிரம் திருவுதரங்கள், ஆயிரம் பிரும்மதேவர்களின் தோற்றுவாயாக உள்ளீர்கள். ஆகையால், முனிவர்கள் தங்களை ஆயிரம் விதமாகக் கொண்டாடி வர்ணிக்கின்றனர். (27)</p>
<p class="Text">தங்களது தெய்வீகத் திருமேனியைப் பற்றித் தங்களைத் தவிர அறிந்தவர் ஒருவருமிலர். ஆகவே, தேவர்கள் அனைவரும் தங்கள் திருவவதார ரூபத்தையே அர்ச்சித்துப் போற்றுகிறார்கள். இவ்வுலகங்களெல்லாம் முடிவில் தங்களிடமே ஒடுங்குகின்றனவே. அதையும் தாங்கள் அறியீரோ? எல்லையற்ற திருமேனி கொண்டவரே! தங்களாலே தாங்கப்படுவதனாலன்றோ, இப்பூமி அனைத்து சராசரங்களையும் கொண்டாடும் இப்பிரபஞ்சத்தையும் தாங்குகிறது. பிறப்பற்றவரே! நிமிடம், மணி முதலிய காலரூபியாக விளங்கும் தாங்களன்றோ கிருதயுகம் முதலிய காலபேதங்களுடைய இந்த ஜகத்தை விழுங்குகிறீர். (28,29)</p>
<p class="Text">தண்ணீரானது வடவாக்கினியினாலே உண்ணப்பட்டு வறட்சியடையப்பட்டுக் காற்றினாலே தள்ளப்பட்டு இமயமலையில் பனியாக நின்று சூரியகிரணங்கள் பட அந்த வெப்பத்தினால் உருகி மறுபடியும் தண்ணீராக வருவது போலவே, அழியும் காலத்தில் உம்மால் விழுங்கப்பட்ட பிரபஞ்சம் முற்றிலும் உமக்குக் கீழ்ப்படிந்ததாக இருந்து மறுபடியும் படைக்கத் திருவுள்ளம் கொண்ட தங்களது இச்சையான சங்கல்பத்தினாலே முன்போலவே அந்தந்த உருவங்கள் கொண்ட பிரபஞ்சங்களாகத் தோன்றுகின்றன. ஒவ்வொரு கற்பத்திலேயும் இவ்வாறே சிருஷ்டி, பிரளயங்கள் தோன்றிக் கொண்டேதான் இருக்கின்றன! (30,31)</p>
<p class="Text">உலகையே தன் ஆன்மாவாகக் கொண்டவரே! எங்கும் நீக்கமற நிறைந்தவரே! தாங்களும் நானுமன்றோ இப்பிரபஞ்சத்திற்கு ஒரே காரணம் இவ்வுலகின் நன்மைக்காகவன்றோ, நாம் இருவரும் வெவ்வேறு திருமேனி தாங்கி வந்துள்ளோம். (32)</p>
<p class="Text">சொல்லிற்கும் மனதிற்கும் எட்டாதவரே! தாங்கள் தங்கள் உண்மை சொரூபத்தைச் சற்றே சிந்தித்துப் பாருங்கள். ஆகவே, மானிடத்தன்மையை ஏறிட்டுக் கொண்ட இந்த அசுரனை வதைத்து சுற்றத்தார்கட்கு நன்மையைச் செய்யுங்கள்.” (33)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இறைவனான ஸ்ரீகிருஷ்ண பரமாத்மாவினால் இவ்வாறு நினைப்பூட்டபின் மிகுந்த பலமுடைய பலராமன் சற்றே சிரித்துப் பிரலம்பனைக் கொல்லத் தொடங்கினார். (34)</p>
<p class="Text">சினத்தினால் கண்கள் சிவக்க அந்த பிரலம்பனது தலையில் தன் கைமுட்டியினால் ஓங்கி ஒரு அடி வைக்கவே, அந்த அடியினால் அவ்வசுரனது இரு கண்களும் பிதுங்கிக் கீழே விழுந்தன. அந்த பவிஷ்டனான பிரலம்பாசுரனின் கபாலமுடைந்து முகத்தில் ரத்தம் கக்க உயிரிழந்து பூமியில் விழுந்தான். (35,36)</p>
<p class="Text">பெருஞ்செயல் செய்யும் பலராமனால் அவ்வசுரன் வதம் செய்யப்பட்டதைக் கண்ட இடைச்சிறுவர்கள் மிக்க மகிழ்ச்சி கொண்டு ‘நல்ல காரியம் செய்தீர், நல்ல காரியம் செய்தீர்’ என்று பலராமனைப் புகழ்ந்து கொண்டாடினர். பிரலம்பாசுரனை வதம் செய்தபின் கோபர்கள் புகழ்ந்து கொண்டாட பலராமன் ஸ்ரீகிருஷ்ணனுடன் கோகுலத்திற்கு எழுந்தருளினார். (37,38)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் ஒன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-10">பத்தாவது அத்தியாயம் — சரத்கால வருணனையும், கோவர்த்தன மலைக்கான பூசையும்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணனும் பலராமனும் திருவாய்ப்பாடியில் விளையாடிக் கொண்டிருக்கையில் மாரிக்காலம் முடிந்து தாமரைகள் மலர்ந்து விளங்கும் சரத்காலம் வந்தது. அந்த சரத்காலத்தில் சிறுகுளங்களில் இருக்கும் மீன்கள் மனைவி, மக்கள், வயல், நிலம் முதலியவற்றிலே பற்று கொண்ட இல்லறத்தான் ‘யான், எனது’ என்கிற தாபத்தால் பீடிக்கப்படுவது போல் மிகுந்த தாபத்தை அடைந்தன. (1,2)</p>
<p class="Text">யோகநிஷ்டர்கள் ‘இவ்வுலகியல் வாழ்க்கை சாரமற்றது’ என்பதறிந்து அதிலுள்ள பற்றை அறுத்து மௌனத்தோடு இருப்பதுபோல, வனத்திலிருக்கும் மயில்கள் மதம் நீங்கி மௌனமாக இருந்தன. (3)</p>
<p class="Text">மேகங்கள் தங்களிடமிருந்த நீரையெல்லாம் விட்டுவிட்டு நிர்மலமாக வெண்மையான மேனியை உடையவைகளாய் வானத்தையும் விடுத்து நீங்கியது எப்படியிருந்ததென்றால், ஞானம் கைப்புகுந்தவர்கள் தங்கள் அகங்காரத்தோடு பொருள் முதலானவைகளை விடுத்துச் சுத்த சத்துவகுணம் உடையவர்களாய் வீடுவாசல் முதலியனவற்றைத் துறப்பது போல் இருந்தன. (4)</p>
<p class="Text">வீடுவாசல் போன்ற பலப்பல பொருட்களிலும் ‘எனது’ என்னும் எண்ணம் வளர்ந்திருப்பதனாலே மனிதனுடைய இதயம் வறண்டு போவதுபோல குளங்களெல்லாம் சூரியனது கிரணங்களினால் தாக்கப்பட்டு வறண்டு போயின. (5)</p>
<p class="Text">தூய மனமுடைய சான்றோர்களின் மனது எவ்வாறு ‘இறைவனே அனைவருக்கும் ஒப்பற்ற தலைவன், சேதனனான நாம் அவனுக்கு அடிமைபூண்டார்கள்’ என்கிற ஞானத்தால் அனைத்து ஜீவராசிகளையும் ஒன்றாகக் காணும் சமத்துவ எண்ணத்தை அடைகிறார்களோ, அதேபோல சரத்கால நீர் தன் தூய்மையான காரணத்தினால் ஆம்பல்கள் மலர்ந்து விளங்கப் பெற்று, ஆம்பலும் தண்ணீரும் ஒன்றுக்கொன்று இடைவிடாத நட்புறவு கொண்டது போல் காட்சியளித்தன. (6)</p>
<p class="Text para-style-override-7">மேலும் நட்சத்திரங்களினாலே நிர்மலமாகக் காட்சி தரும் விண்வெளியில் தன் பூர்ண மண்டலத்தோடு கூடின சந்திரன் விளங்குவது எப்படி இருந்ததெனில், நற்குலத்திலே பிறந்த ஒரு யோகி முக்தி பெறத்தக்க தன் கடைசி உடலோடு விளங்குவது போல் இருந்தது. (7)</p>
<p class="Foot-Note">(<span class="char-style-override-7">குறிப்பு:—</span> கடைசி உடல் = ஸ்தூல, சூட்சும, காரண சரீரங்கள் போய் தனித்த ஞானானந்தமயமாய் உள்ள இயல்பான வடிவம். அபஹதபரப்மத்வம் (பாவமில்லாமை), விஜரத்வம் (மூப்பில்லாமை), விசோகத்வம் (துயரமின்மை), விம்ருத்யுத்வம் (மரணமின்மை), அவிஜிகத்ஸத்வம் (பசியின்மை), அபிபாஸத்வம் (தாகமின்மை), ஸத்யசாமத்வம் (விரும்பியது நிறைவேறுதல்), ஸத்யஸங்கல்பத்வம் (நினைத்தது கைகூடுதல்) இவ்வெட்டு குணங்களோடு கூடியது.)</p>
<p class="Text">அறிவுள்ள மனிதன் எவ்வாறு நிலம், வீடு, வாசல், மகன், மனைவி, சுற்றத்தார் என்பவர்களிடம் வைத்த பற்றை நாளுக்கு நாள் சிறிதுசிறிதாக விட்டுத் தள்ளுவானோ, அவ்வாறு நீர்நிலைகளிலுள்ள நீர் சிறிதுசிறிதாகக் குறைந்து அக்குளத்தை விட்டு அகன்றது. (8)</p>
<p class="Text para-style-override-7">யோகநிஷ்டையில் கைதேராதவர்கள் பற்பல இடையூறுகள் வர, அவற்றினால் தடைப்பட்டு முன்விடுத்த அனைத்து துன்பங்களுடன் திரும்பவும் கூடியது போலவே, அன்னப்பறவைகள் முன்பு தாங்கள் விடுத்துச் சென்ற தடாகத் தண்ணீரோடு மறுபடியும் கூடினது போல் இருந்தது. (9)</p>
<p class="Foot-Note">(<span class="char-style-override-7">குறிப்பு:—</span> இடையூறுகளாவன:— பதஞ்சலி முனிவர் யோகசூத்திரத்தில் இந்த இடையூறுகள் ஒன்பது என்கிறார். <span class="char-style-override-7">‘வ்யாதி, ஸ்த்யாந, ஸம்ஶய, ப்ரமாத, ஆஸ்ய, அவிரதி, ப்ராந்திதர்ஶந, அவப்</span><span class="char-style-override-41">3</span><span class="char-style-override-7">த</span><span class="char-style-override-41">4</span><span class="char-style-override-7">பூ</span><span class="char-style-override-41">4</span><span class="char-style-override-7">மிகத்வ, அநவஸ்திதத்வாநி சித்தவிக்ஷேபாஸ்தே அந்தராயா:’ ॥ (1/30) —</span> அதாவது நோய், சாதனத்தில் ஈடுபாடின்மை, ஐயப்பாடு, அசட்டைத்தனம், சோம்பல், வைராக்கியத்தில் குறைவு, ஒன்றை மற்றொன்றாகக் காணும் மயக்கம், ‘இலக்கை அடையவேண்டும்’ என்கிற ஆசையின்மை, இலக்கில் நிலைநில்லாமை என்கிற ஒன்பதும் இடையூறுகளாம். துன்பங்கள் ஐந்தாவன:— <span class="char-style-override-7">‘அவித்யா அஸ்மித, ராகத்வேஷ, அபிநிலேஶா: பஞ்ச க்லேஶா:’ (பதஞ்சலி யோகஸூத்ரம் 2/3) —</span> உண்மையைப் புரிந்து கொள்ளாமை, தான், எனது என்னும் அகங்காரம், விருப்பு, வெறுப்பு, மரணபயம் என்பன ஐந்தும் துன்பங்களாம்.)</p>
<p class="Text para-style-override-7">யமம், நியமம், மந்திரஜபம், தியானம் முதலான யோகங்களின் முறையாலே மகாயோகத்தை அடைந்த ஒரு யோகி எவ்வாறு தியானயோகத்தில் அசைவின்றி இருப்பானோ, அவ்வாறே சரத்காலத்தில் தண்ணீர் பெருக்கு அதிகமாகப் பெற்றும் சமுத்திரம் சலனமின்றி அமைதியாக இருந்தது. (10)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ஆபூர்யமாணமசலப்ரதிஷ்ட<span class="char-style-override-38">2</span>ம்</p>
<p class="Foot-Note-Slok">ஸமுத்<span class="char-style-override-38">3</span>ரமாப: ப்ரவிஶந்தி யத்<span class="char-style-override-38">3</span>வத் ।</p>
<p class="Foot-Note-Slok">தத்<span class="char-style-override-38">3</span>வத்காமா: யம் ப்ரவிஶந்தி ஸர்வே</p>
<p class="Foot-Note-Slok">ஸ ஶாந்திமாப்நோதி ந காமகாமீ ॥</p>
<p class="Foot-Note-Right">— ஸ்ரீமத் பகவத்கீதை 2/70</p>
<p class="Foot-Note">அசைவற்ற நிறைகடலில் ஆறுகள் சென்றடங்குவது போல எவன்பால் ஆசைகள் அனைத்தும் சென்று ஒடுங்குகின்றனவோ, அவனே சாந்தியடைகிறான். ஆசையுள்ளவன் சாந்தியடைவதில்லை.)</p>
<p class="Text para-style-override-7">எங்கும் நீக்கமற எழுந்தருளியிருக்கும் ஸ்ரீமந்நாராயணரை அறிந்தபின் மகாத்மாக்களின் (சான்றோர்களின்) மனது எவ்வாறு தூயதாக இருக்குமோ, அவ்வாறே அனைத்து நீர்நிலைகளிலும் உள்ள நீர் தெளிவாக இருந்தது. (11)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அகர்த<span class="char-style-override-38">3</span>மமித<span class="char-style-override-38">3</span>ம் தீர்த<span class="char-style-override-38">2</span>ம் ப<span class="char-style-override-38">4</span>ரத்<span class="char-style-override-38">3</span>வாஜ நிஶாமய ।</p>
<p class="Foot-Note-Slok">ரமணீயம் ப்ரஸந்நாம்பு<span class="char-style-override-38">3</span> ஸந்மநுஷ்யமநோ யதா<span class="char-style-override-38">2</span> ॥</p>
<p class="Foot-Note-Right">— வால்மீகி ராமாயணம், பாலகாண்டம் 2/5</p>
<p class="Foot-Note-Slok">‘தங்கள் நாயகரில் தெய்வம் தவம் பிறிதில வென்று</p>
<p class="Foot-Note-Slok">எண்ணும் மங்கைமார் சிந்தை போலத் தூயது’</p>
<p class="Foot-Note-Right">— கம்பர்</p>
<p class="Foot-Note-Slok">‘ஸந்ந் ஹ்ருதய ஜஸ நிர்மலபா<span class="char-style-override-38">3</span>ரீ</p>
<p class="Foot-Note-Slok">பா<span class="char-style-override-38">3</span>ந்தே<span class="char-style-override-38">4</span> கா<span class="char-style-override-38">4</span>ட் மநோஹந்சாரீ’ </p>
<p class="Foot-Note-Right para-style-override-9">— துளஸிராமாயணம், பாலகாண்டம் 644/4)</p>
<p class="Text">அந்த சரத்காலத்தில் மேகமூட்டமின்றி ஆகாயம் எவ்வாறு நிர்மலமாக இருந்ததெனில் யோகமான அக்னியினால் அனைத்து துன்பங்களும் எரிக்கப் பெற்ற யோகியின் மனம்போல இருந்தது. (12)</p>
<p class="Text">‘நான், எனது’ என்னும் அகங்காரத்தினாலே உண்டாகும் பெருந்துன்பங்களை உயர்ந்ததான விவேகம் (மெய்யறிவு) எவ்வாறு போக்குமோ, அவ்வாறே சூரியனுடைய வெம்மையான கிரணங்களால் உண்டாகும் வெம்மையைச் சந்திரனுடைய நிலவு போக்கடித்தது. புலன்களை அதனதன் நுகர்ப்பொருட்களினிடம் எவ்வாறு செல்லவொட்டாமல் பிரத்யாஹாரம் என்கிற யோகப்பயிற்சி இழுத்துக் கொள்கிறதோ, அவ்வாறே வானத்தினின்றும் மேகத்தையும், பூமியினின்றும் சேற்றையும் (தூசியையும்), நீரிலிருந்து அதிலுள்ள அழுக்கையும் அந்த சரத்காலம் நீக்கிவிட்டது. (13,14)</p>
<p class="Text">பூரகம், ரேசகம், கும்பகம் என்பதனால் மூச்சுக்காற்றை நிறைத்தல், விடல், நிலைப்பித்தல் என்பதனால் செய்யப்படுகின்ற பிராணாயாமத்தால் சுவாசத்தை ஒழுங்குபடுத்துதல் போல, தடாகங்களில் உள்ள நீர் வாய்க்கால் முதலியனவற்றில் நிறைக்கப்படுதல், பின் அணை முதலியனவற்றில் தேக்கி வைத்தல், வேண்டும்போது கழனி, வயல் ஆகியவற்றிற்குப் பாய்ச்சப்படுதல் முதலிய செயல்களினால் பிராணாயாமம் செய்வது போல் இருந்தன. (15)</p>
<p class="Text">இவ்வாறான ஆகாயத்தில் நட்சத்திரங்கள் முதலியன நிர்மலமாயிருக்கப் பெற்ற அந்த சரத்காலம் வந்தபோது, கோகுலத்தில் வசிக்கும் அனைத்து இடையர்களும் இந்திரனுக்கான உற்சவத்தைக் கொண்டாடும் முயற்சியில் ஈடுபட்டிருப்பதை ஸ்ரீகிருஷ்ணன் கண்டார். அந்த இந்திரவிழாவில் மிகுந்த உற்சாகமும் ஈடுபாடும் கொண்டு அதற்கான ஏற்பாடுகளைச் செய்து வருவதைக் கண்ட ஸ்ரீகிருஷ்ணன், தனக்கேயான பேராவலுடன் அந்த இடையர்களில் மூத்தவர்களைப் பார்த்துக் கேட்கலானார். (16,17)</p>
<p class="Text">“(பெரியோர்களே!) நீங்களெல்லாம் ‘இந்திரவிழா’ கொண்டாடுவதில் இவ்வளவு உற்சாகத்துடன் இருக்கிறீர்களே. அந்த இந்திரவிழா என்பதுதான் என்ன? அதன் பெருமை என்ன? அதை அனுஷ்டிப்பது எவ்வாறு? அதனால் வரும் நன்மை என்ன?” என்று மிகுந்த வணக்கத்தோடு கேட்ட ஸ்ரீகிருஷ்ணனிடம் நந்தகோபர் பதில் கூறலானார். (18)</p>
<p class="Text"><span class="char-style-override-7">நந்தகோபர் கூறுகிறார்——</span> “கேள் குழந்தாய்! தேவர்கோனாகிய இந்திரன் மேகங்களுக்கும் நீருக்கும் அதிபதியாகிறான். அவனுடைய கட்டளையினால்தான் மேகங்கள் நீர் என்கிற ரசத்தை மழையாகப் பெய்விக்கிறான். (19)</p>
<p class="Text">அந்த மழையினாலே விளைகின்ற பயிர்களை நாமும் மற்றவர்களும் உபயோகப்படுத்திக் கொண்டு வாழ்கிறோம். மேலும், அந்தப் பயிர்கள் மூலம் (அன்னத்தைத் தீயில் ஆகுதியாகத் தந்து) தேவதைகளைத் திருப்தி செய்து வைக்கிறோம். (20)</p>
<p class="Text">மேலும் அந்த மழையினால் வளர்ந்துள்ள பசும்புற்களை மேய்ந்துதான் நம் மாடு—கன்றுகள் அனைத்தும் நன்கு வளர்க்கப்பட்டுப் புஷ்டியாக (கொழுத்ததாக) ஆகி, நல்ல கன்றுகளை ஈன்று, நிறைய பாலையும் சுரந்து கொண்டு களித்து திரிகின்றன. (21)</p>
<p class="Text">எந்த இடத்தில் மழை பெய்யும் மேகங்கள் காணப்படுகின்றனவோ, எவ்விடத்தில் மழை பொழிகின்றதோ, அந்த பூமியில் பயிர்களும் புற்களும் செழித்து வளர்ந்து காணப்படுகின்றன. அங்குள்ளவர்கள் பசியோடு இருந்தார்கள் என்பதுமில்லை. (22)</p>
<p class="Text">இந்த மழை தெய்வமான இந்திரன் பூமியிலுள்ள நீரைச் சூரியகிரணங்களால் உறிஞ்சியெடுத்து கொண்டு மேகங்களில் விட, அனைத்துலக ஜீவராசிகளின் நலன் கருதி, அதை மழையாகப் பூமியில் பெய்விக்கிறான். (23)</p>
<p class="Text">ஆகையால்தான் அரசர்கள், நாம், மற்றுமுள்ளவர்கள் ஆகிய அனைவரும் மழைக்காலம் முடிந்ததும் மனமகிழ்ச்சியோடு வேள்விகள் செய்து இந்திரனைப் பூசிக்கிறோம்.” (24)</p>
<p class="Text"><span class="char-style-override-7">பராசரர் கூறுகிறார்——</span> இந்திரவிழாவைப் பற்றி நந்தகோபர் இவ்வாறு கூறவே, அதைக் கேட்ட ஸ்ரீதாமோதரன் இந்திரனைக் கோபம் கொள்ளச் செய்ய வேண்டுமென்கிற எண்ணத்தில், அதாவது இந்திரனது செருக்கை அழிக்கும் பொருட்டு இவ்வாறு கூறலானார். (25)</p>
<p class="Text">“தந்தையே! நாம் பயிரிட்டு உயிர் வளர்க்கும் உழவர்கள் அல்ல. வாணிபம் செய்து வாழ்பவர்களுமல்ல. காட்டில் திரிந்து மாடு மேய்த்துப் பிழைக்கிறவர்கள் நாம். ஆகவே, நமக்கு தெய்வம் பசுக்களே ஆகும். (26)</p>
<p class="Text">உலகில் முக்கியமாக நான்கு வித்யைகள் உண்டு. அவை ஆந்வீக்ஷிகீ என்கிற தர்க்கவித்யை (அனுமானம்), ரிக், யஜுஸ், சாமம் என்கிற (த்ரயீ) வேதம் (அதாவது கர்மகாண்டம்), தண்ட நீதி என்கிற ராஜநீதி சாஸ்திரம், ‘வார்த்தா’ என்கிற உழவுத்தொழில். இதில் ‘வார்த்தா’ எனப்படுகிற உழவுத் தொழிலைப் பற்றிக் கூறுகிறேன், கேளுங்கள். (27)</p>
<p class="Text">பெரியோர்களே! ‘வார்த்தா’ என்கிற பெயர் கொண்ட சாஸ்திரம் உழவுத்தொழில், வாணிபம், மாடுகளைக் காத்தல் என்கிற முத்தொழில்களுக்கும் ஆதாரமாகும். (28)</p>
<p class="Text">வார்த்தாவின் இம்மூன்று பிரிவுகளிலும் உழவு என்பது குடியானவர்களான உழவர்களுக்கு ஆகும். வாணிபம் வியாபாரிகளுக்கு. மாடு மேய்த்தல் என்பது நம் போன்ற இடையர்களுக்கான உயர்ந்த தொழிலாகும். (29)</p>
<p class="Text para-style-override-7">எவனொருவனுக்கு எந்தத் தொழில் நியமிக்கப்பட்டிருக்கிறதோ, அவனுக்கு அத்தொழிலே தெய்வம். அந்த தெய்வம்தான் அவனால் பூசிப்பதற்கும் அர்ச்சிப்பதற்கும் ஏற்றதாகும். அதுவே அவனுக்கு பரம உபகாரத்தைச் செய்வதாகும். (30)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ஶ்ரேயாந்ஸ்வத<span class="char-style-override-38">4</span>ர்மோ விகு<span class="char-style-override-38">3</span>ண:</p>
<p class="Foot-Note-Slok">பரத<span class="char-style-override-38">4</span>ர்மாத்ஸ்வநுஷ்டிதாத் ।</p>
<p class="Foot-Note-Slok">ஸ்வத<span class="char-style-override-38">4</span>ர்மே நித<span class="char-style-override-38">4</span>நம் ஶ்ரேய:</p>
<p class="Foot-Note-Slok">பரத<span class="char-style-override-38">4</span>ர்மோ ப<span class="char-style-override-38">4</span>யாவஹ: ॥</p>
<p class="Foot-Note-Right">— ஸ்ரீமத் பகவத்கீதை 3/35</p>
<p class="Foot-Note">நன்கு கடைப்பிடிக்கப்பட்ட பிறருடைய தர்மத்தைக் காட்டிலும், குணக்குறைவிருப்பினும் தன்னுடைய தர்மம் மிகவும் உயர்ந்தது. தனது தர்மத்தைக் கடைப்பிடிப்பதில் இறப்பதும் மேன்மையே தரும். பிறருடைய தர்மம் பயத்தை விளைவிக்கும்.)</p>
<p class="Text">எவன் ஒருவனிடமிருந்து பயனைப் பெறுகிறானோ, அவன் அவனை விடுத்து மற்றொருவனை பூசிப்பானாயின் அவன் இவ்வுலகிலோ பரஉலகிலோ மங்களங்களை அடைய மாட்டான். (31)</p>
<p class="Text">வயலுக்கு எல்லையாக வரப்புண்டு. அந்த வரப்பைத் தாண்டியிருப்பது வனம். அந்த வனத்தையும் கடந்து அதைச் சுற்றியிருப்பது மலை. அந்த மலைதானே நமக்குப் போக்கிடம். அது தானே நமக்கு தஞ்சம் புகுமிடம். (32)</p>
<p class="Text para-style-override-7">நாமோ வாயில்களும் கதவடைப்புகளும் அற்றவர்கள். நமக்கென்று வீடோ, வாசலோ, நிலமோ கிடையாது. நாம் உழுது பயிர் செய்யும் வேளாளர்களுமல்ல. நாமோ வண்டிகளைக் கட்டிக் கொண்டு மாலைப்பொழுது வந்ததும் எங்கு செல்கிறோமோ, அங்கேயே தங்கி இளைப்பாறுகிறோம். ‘சக்ரசாரீ’ முனிவர்களைப் போல் அனைத்துலக ஜனங்களிலும் நாமன்றோ சுகத்தை அனுபவிப்பவர்கள். (33)</p>
<p class="Foot-Note">(<span class="char-style-override-7">குறிப்பு:—</span> ‘சக்ரசாரீ’ முனிவர் என்பவர்கள் வண்டியில் எங்கும் சென்று அலைந்து, எந்த இடத்தில் மாலை நேரம் வருகிறதோ, அந்த இடத்திலேயே தங்குபவர்கள். அவர்களை ‘மாலை வீட்டார்’ என்றும் அழைப்பர்.)</p>
<p class="Text">மேலும் நான் கேள்விப்பட்டதைக் கூறுகிறேன். இக்காட்டிலுள்ள மலைகளெல்லாம் தம் தம் விருப்பப்படி ரூபமெடுக்க வல்லவைகளாம். அவைகள் அந்தந்த ரூபங்களை எடுத்துக் கொண்டு தம் தம் மலைச்சாரல்களில் விளையாடுகின்றனவாம். இக்காட்டில் வசிப்பவர்கள் இந்த மலைத்தெய்வங்களுக்கு ஏதாவது இடையூறு செய்வார்களேயானால், அப்பொழுது அம்மலைகள் சிங்கம், புலி முதலிய ரூபங்களை எடுத்துக் கொண்டு அவர்களைக் கொன்றுவிடுமாம். (34,35)</p>
<p class="Text">ஆகவே, இன்று முதல் இந்த இந்திரவிழாவிற்குப் பதிலாக, இக்கோவர்த்தன மலைக்கும் பசுக்களுக்குமான வேள்வியைச் செய்யலாம். நமக்கு இந்த இந்திரனாலே என்ன பயனுள்ளது? நமக்கோ இப்பசுக்களும் இம்மலையுமே தெய்வங்கள். (36)</p>
<p class="Text">அந்தணர்களுக்கு மந்திர யக்ஞம் முக்கியம். உழவர்களுக்குக் கலப்பை கொண்டு உழுவது முக்கியமான வேள்வி. மலையையும் காடுகளையும் நம்பி வாழும் நமக்கு இந்த மலைக்கும் பசுக்களுக்கும் செய்யும் பூசனையான வேள்வியே முக்கியம். ஆகவே, அதைத்தான் நாம் அனைவரும் செய்யவேண்டும். (37)</p>
<p class="Text">ஆகவே, நீங்கள் விதிப்படி வெள்ளாட்டினைப் பலியாகத் தந்து பலவித உபசாரங்களால் இந்த கோவர்த்தனகிரியைப் பூசிக்க வேண்டும். இன்று நம் கோகுலத்திலுள்ள தயிர், வெண்ணெய், பால் ஆகிய அனைத்தையும் ஒன்றாகச் சேர்த்து அந்தணர்களுக்கும், மற்றும் அன்னத்தை விரும்பி வருகின்ற மக்களுக்கும் நன்கு பரிமாறி, அவர்களை உண்ணச் செய்ய வேண்டும். இவ்விஷயத்தில் சற்றும் யோசிக்க வேண்டாம். (38,39)</p>
<p class="Text">கோவர்த்தனகிரியைப் பூசித்தபின் ஹோமம் செய்து, அதன் முடிவில் அந்தணர்களுக்கு அன்னமிட்டு அவர்கள் உண்டு முடித்த பிறகு சரத்ருதுவில் பூத்துக்குலுங்கும் பூக்களினால் நன்கு அலங்கரிக்கப்பட்ட கொம்புகளையுடைய பசுக்கூட்டங்களை அழைத்துக் கொண்டு அந்த கோவர்த்தனகிரியை வலம் வரவேண்டும். கோவலர்களே! நீங்கள் அனைவரும் மகிழ்ச்சியோடு நான் கூறியபடிச் செய்வீர்களானால், அதனால் இந்த பசுக்கூட்டங்களும், இந்த கோவர்த்தன மலையும், ஏன் நானும்கூட மிகுந்த மகிழ்ச்சியை அடைவோம்.” (40,41)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணன் கூறவே, அதைக் கேட்ட இடைச்சேரியில் வாழும் நந்தகோபர் முதலிய அனைத்து கோபர்களும் மகிழ்ச்சியால் முகம் மலர்ந்தவர்களாக, “கிருஷ்ணா! நீ கூறிய கருத்து நன்றாக உள்ளது, நன்றாக உள்ளது” என்று கூறி மேலும் கூறலானார்கள். (42)</p>
<p class="Text">“குழந்தாய்! நீ கூறிய அறிவுரை மிகவும் நேர்த்தியாக உள்ளது. எங்களுக்கும் நன்கு பிடித்திருக்கிறது. ஆதலால் அப்படியே செய்கிறோம். இன்றே மலைக்கான வேள்வியைத் தொடங்குவோம்” என்று கூறினார்கள். (43)</p>
<p class="Text">அதன் பிறகு அந்த ஆயர்குல மக்கள் அனைவரும் ஒன்றாகக்கூடி கோவர்த்தனகிரிக்கான வேள்வியைத் தொடங்கி, சந்தனம், புஷ்பம், தூபம், தீபம் முதலியவைகளினால் பூசித்து, வேள்வி வளர்த்தி தயிர், பாயசம், மாமிசம் ஆகியவைகளினால் அம்மலைக்குப் பலியிட்டனர். (44)</p>
<p class="Text">நூற்றுக்கணக்கான ஆயிரக்கணக்கான அந்தணர்களுக்கு அன்னமிட்டுப் பசுக்களுக்கும் பூசை செய்தனர். அதன் பின் நன்கு அலங்கரிக்கப்பட்ட பசுக்கள் அனைத்தும் அம்மலையை வலம் வந்தன. நீர் நிறைந்த மேகக்கூட்டங்கள் போல் கர்ஜிக்கும் எருதுகளும் அம்மலையை வலம் வந்தன. (45,46)</p>
<p class="Text">அந்தணரே! இவ்வாறு அந்த கோவர்த்தனமலைக்குப் பூசை செய்யும் போது கண்ணன் ஒரு தேவதையின் திருமேனி தாங்கி, அம்மலையின் கொடுமுடியில் அமர்ந்து கொண்டு “நானே இந்த மலையின் தேவதை” என்று கூறியவண்ணம் அந்த இடையர்கள் அளித்த பலவிதமான உணவுகளையெல்லாம் அழுது செய்தருளினார். (47)</p>
<p class="Text">மேலும் தன்னுடைய ஸ்ரீகிருஷ்ணனான திருமேனியோடுகூட மற்ற இடையர்களுடன் அந்த மலையின் கொடுமுடிக்கு ஏறித் தனது மற்றொரு திருமேனியான அந்த மலைமேல் உள்ள தேவதையின் சொரூபத்தைப் பூசித்துப் பணிந்தார். (48)</p>
<p class="Text">இவ்வாறு அந்த இடையர்கள் அனைவரும் மலை வேள்வியை நன்கு முடித்து, அதன் கொடுமுடியில் விளங்கிய பகவானுடைய சொரூபத்தினிடத்தில் விரும்பிய வரங்களைப் பெற்று மகிழச்சியுடையவர்களாக, அந்த மலைமேல் உள்ள தேவதா சொரூபம் மறைந்தவுடனே திரும்பவும் ஆயர்பாடியில் தங்கள் தங்கள் வீடு திரும்பினர். (49)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பத்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-11">பதினோராவது அத்தியாயம் — இந்திரனது சினமும், கோவர்த்தன மலையைத் தாங்குதலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு தனக்கான வேள்வியைத் தடுத்ததனால் மிகவும் கோபம் கொண்ட இந்திரன் ‘சம்வர்த்தகம்’ என்கிற மேகக்கூட்டங்களை அழைத்து இவ்வாறு கூறினான். (1)</p>
<p class="Text">“மேகங்களே! நான் கூறுவதைக் கவனமாகக் கேளுங்கள். என் கட்டளைப்படி உடனே செயல்படுங்கள், யோசிக்க வேண்டாம். இதோ பாருங்கள். இந்த நந்தகோபன் ஸ்ரீகிருஷ்ணன் என்கிற ஒரு சிறு பையனது உதவி பெற்று கர்வம் கொண்டு மற்ற இடையர்களையும் சேர்த்துக் கொண்டு எனக்குச் செய்யவேண்டிய வேள்வியைச் செய்யாமல் தடுத்துவிட்டான். (2,3)</p>
<p class="Text">ஆகவே, இந்த இடையர்களுக்கு ஜீவனமாகவுள்ள அனைத்து மாடுகளையும் பெருமழை பொழிந்து அழியும்படித் தொல்லை தாருங்கள். நானும் மலைபோல் உயர்ந்த ஐராவதம் என்கிற என் வெள்ளை யானை மீதமர்ந்து வந்து உங்களுக்கு உதவியாகக் காற்றையும் நீரையும் வெகுவாக விடுகிறேன்.” (4,5)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு இந்திரனது கட்டளையைப் பெற்ற அந்த சம்வர்த்தகம் என்கிற மேகங்கள் இந்த ஆயர்பாடி முழுவதும் அழிந்து போகுமாறு பெருங்காற்றுடன் பெருமழையைப் பெய்வித்தன. (6)</p>
<p class="Text">முனிவரே! இவ்வாறு மழை பெய்யவே ஒரு நிமிட நேரத்தில் பூமியும் ஆகாயமும் திசைகளும் மழைப்பெருக்கு நிறைந்து ஒன்றாகக் காணப்பட்டன. அப்போது அந்த மேகங்கள் பளபளக்கும் மின்னற்கொடிகளாகிய சாட்டைகளின் அடிக்குப் பயப்பட்டவை போல, நாற்றிசைகளும் அதிரும்படி கர்ஜனை செய்து மிகவும் கனமான பெரிய தாரைகளாகப் பெய்தன. (7,8)</p>
<p class="Text">இவ்வாறு இராப்பகலென ஓய்வின்றித் தொடர்ந்து மழை பெய்ததால் இவ்வுலகமே இருள் மூடிப் போயிற்று. உலகமே மேலும் கீழும் நாற்றிசைகளிலும் ஜலமயமானது போலக் காட்சி அளித்தது. அப்போது சேரியிலுள்ள பசுக்கூட்டங்கள் அனைத்தும் பெரும் வேகத்தோடு கூடின காற்று—மழையினால் அலைக்கழிக்கப்பட்டு இடுப்பும் தொடைகளும் கழுத்தும் சுருங்கி இறந்தன போல் மூர்ச்சித்து விழுந்தன. (9,10)</p>
<p class="Text">முனிவரே! அப்போது பல பசுக்கள் தங்கள் இளங்கன்றுகளை வயிற்றில் அணைத்துக் கொண்டு நடுக்கமுற்று நின்றன. மற்றும் பல மாடுகள் நீரின் வேகம் தாங்க முடியாமல் தங்கள் கன்றுகள் மடிந்து போவதைக் கண்டு கதறிக் கொண்டு நின்றன. (11)</p>
<p class="Text">சில கன்றுகள் காற்றின் வேகம் தாங்க முடியாமல் சோர்வுற்று நடுங்கிக் கொண்டே மெலிந்த குரலில் கத்தியதைக் கண்டால் கண்ணனைப் பார்த்து ‘எங்களைக் காத்தருள், காத்தருள்’ என்று வேண்டுவன போல் இருந்தது. (12)</p>
<p class="Text">மைத்திரேயரே! இவ்வாறு பசுக்களும் கோபியர்களும் கோபர்களும் நிறைந்த அந்த கோகுலம் பெருமழையால் துன்பப்பட்டு நடுங்குவதைக் கண்டு ஹரியான ஸ்ரீகிருஷ்ணன் சிந்திக்கலானார்—— ‘இந்திரனுக்கான வேள்வியை நாம் நிறுத்தியதால் நாம் ஏதோ பகைத்துக் கொண்டோம் என்று நினைத்து இந்திரன் இந்தத் தொல்லையைத் தருகிறான் போலும். ஆகவே, நாம் இப்பொழுது இந்த இடைச்சேரியை நிச்சயம் காத்தருள வேண்டும். (13,14)</p>
<p class="Text">பெரிய பெரிய கற்பாறைகள் நிறைந்த இந்த கோவர்த்தனமலையைப் பெயர்த்தெடுத்து இந்த இடைச்சேரிக்கு மேல் ஒரு பெருங்குடை போலப் பிடித்துக் கொள்ள வேண்டும்.’ (15)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சிந்தித்த ஸ்ரீகிருஷ்ணன் அந்த கோவர்த்தனமலையைப் பெயர்த்தெடுத்து ஒரே திருக்கையில் விளையாட்டு பொம்மையைத் தாங்குவது போலத் தாங்கினார். இவ்வாறு அம்மலையைத் தூக்கிக் கொண்ட ஸ்ரீகிருஷ்ணன், இடையர்கள் அனைவரையும் சிரித்தவண்ணம் அழைத்து “வாருங்கள், நீங்கள் அனைவரும் தங்கள் தங்கள் மனைவிமார்கள், குழந்தைக்குட்டிகள், பசுமாடுகள் ஆகியவைகளோடு விரைவாக இம்மலைக்குக் கீழே வந்து நில்லுங்கள். (16,17)</p>
<p class="Text">காற்று—மழைக்குப் பயப்பட வேண்டாம். அதைத்தான் தடுத்து நிறுத்தியாயிற்றே. இம்மலைக்கடியில் காற்றடிக்காத இடங்களில் மகிழ்ச்சியோடு வந்திடுங்கள். ‘மலை எங்கே தலையில் விழுந்திடுமோ’ என்கிற அச்சம் வேண்டாம். பயமின்றிச் சுகமாக இருக்கலாம். இம்மலையை நான் ஒரு சிறு பந்தைப்போல இலேசாகத்தான் தாங்கிக் கொண்டிருக்கிறேன்” என்றருளிச் செய்தார். (18)</p>
<p class="Text">இவ்வாறு ஸ்ரீகிருஷ்ணன் கூறியதைக் கேட்டு நீர்த்தாரைகளினால் பீடிக்கப்பட்டுத் தவித்த கோபர்கள் அனைவரும் தங்கள் பாத்திரம் பண்டங்களை வண்டிகளில் ஏற்றிக் கொண்டு மாடுகளையும் ஓட்டிக் கொண்டு மலைக்குக் கீழே வந்து தங்கினார்கள். அந்த ஆய்ப்பாடி மக்கள் கண்களை விரித்தவண்ணம் மகிழ்ச்சியோடும் வியப்போடும் தன்னைப் பார்த்திருக்க, ஸ்ரீகிருஷ்ணன் துளியும் அசைவில்லாமல் அம்மலையைத் தாங்கி நின்றார். (19,20)</p>
<p class="Text">மிக்க மகிழ்ச்சியோடு தாமரை மலர் போல் தங்கள் கண்களை விரித்துப் பார்த்துக் கொண்டிருக்கும் அந்த கோபர்களும் கோபியர்களும் மனமகிழ்ச்சியோடு முன்பு நடந்த பூதனை வதம், சகடாசுர வதம் முதலிய தன் லீலைகளைப் பாடுவதைக் கேட்டுக் கொண்டே மலையைத் தாங்கி நின்றார், ஸ்ரீகிருஷ்ணன். (21)</p>
<p class="Text">அந்தணரே! கோபர்களை அழிக்க வேண்டுமென்ற எண்ணத்தில் இந்திரனால் தூண்டப்பட்ட அந்த சம்வர்த்தக மேகங்கள், நந்தனுடைய கோகுலத்தில் இடைவிடாமல் (ஏழு நாட்கள்) தொடர்ந்து மழையைப் பெய்வித்தன. ஆனால், ஸ்ரீகிருஷ்ணன் அப்பர்வதத்தைக் குடைபோல் தூக்கிக் கொண்டு ஆயர்பாடி மக்களைக் காத்தருளியதைக் கண்ட இந்திரன், தன் முயற்சி வீணானதைக் கண்டு அம்மேகங்களை மழை பொழிவதனின்றும் தடுத்தான். (22,23)</p>
<p class="Text">இவ்வாறு மேகங்களைத் தடுக்கவே ஆகாயமெங்கும் நிர்மலமாகத் திசைகள் தெரிய அந்த ஆயர் மக்களனைவரும் அம்மலையடிவாரத்தினின்றும் புறப்பட்டு மிக்க மகிழ்ச்சியோடு பழையபடியே தங்கள் தங்கள் பாடியை அடைந்தனர். (24)</p>
<p class="Text">இவ்வாறு கோபர்கள் மகிழ்ச்சியோடு தங்கள் இருப்பிடம் சென்றதும், ஸ்ரீகிருஷ்ணனும் அவர்கள் அனைவரும் வியந்தபடி பார்த்துக் கொண்டிருக்க, அம்மலையை முன்பு போலவே அதனிடத்தில் வைத்தருளினார். (25)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதினோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-12">பன்னிரண்டாவது அத்தியாயம் — இந்திரன் செய்த கோவிந்த பட்டாபிஷேகம்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணன் கோவர்த்தனகிரியைக் குடையாகப் பிடித்து ஆயர்பாடி மக்களைக் காத்தருளியதைக் கண்ட இந்திரன் வெள்கினான். அவனுக்கு ஸ்ரீகிருஷ்ண பகவானைத் தரிசனம் செய்து சேவிக்க வேண்டுமென்கிற விருப்பம் மேலோங்கியது. (1)</p>
<p class="Text">அதனால் பகைவர்களை வெற்றி கொள்ளும் இந்திரன் தனது வெள்ளை யானை மேல் ஏறிக் கொண்டு கோவர்த்தனகிரி இருக்கும் இடத்திற்கு வந்தான். அங்கே அகில உலகங்களையும் காத்தருளும் எம்பெருமான் கோபால வேடம்பூண்டு ஆய்ப்பாடி இடையர்களுடன் பசுக்களை மேய்த்துக் கொண்டிருப்பதைக் கண்டான்! (2,3)</p>
<p class="Text">அந்தணரே! மேலும் அவன் கண்டது என்ன தெரியுமா? எவர் கண்களுக்கும் புலப்படாமல் பெரிய திருவடியான கருடபகவான், கண்ணனது திருமுடிக்குமேல் தனது சிறகுகளினாலே வெயிற்படாவண்ணம் நிழல் செய்து கொண்டிருப்பதையும் கண்டான்! (4)</p>
<p class="Text">அப்பொழுது இந்திரன் திடீரென யானையினின்றும் கீழிறங்கித் தனித்திருந்து இறைவனை வணங்கி, அந்த மகிழ்ச்சியினால் கண்கள் மலர சற்றே புன்முறுவலித்துப் பேசலானான். (5)</p>
<p class="Text"><span class="char-style-override-7">இந்திரன் கூறுகிறான்——</span> “ஸ்ரீகிருஷ்ணா! இறைவா! நான் இப்பொழுது உன் பக்கல் வந்துள்ளேனே. அதற்கான காரணம் தெரியுமா? இதோ கூறுகிறேன், கேள். பெருந்தோள் படைத்தவனே! நான் உன் பக்கல் வந்துள்ளது பகைமை கொண்டல்ல. நீ தவறாக நினைக்க வேண்டாம். (6)</p>
<p class="Text">அனைத்துலகங்கட்கும் ஆதாரபூதரான இறைவா! பரமேசுவரா! தாங்கள் கருணைமயமான தங்கள் சங்கல்பத்தினாலேயே தீயோர்களை அழித்து நல்லோர்களைக் காத்து, இந்த பூமியின் பாரத்தை நீக்கவே இவ்வுலகில் திருவவதாரம் செய்துள்ளீர்கள் என்பதை நான் நன்கறிவேன். (7)</p>
<p class="Text">எனக்காகச் செய்யும் வேள்விக்குத் தடை வந்ததென்பதனாலே நானும் அறியாமல் கோபத்தை அடைந்து, மேகங்களை ஏவிக் கோகுலத்திற்கு அழிவு நேரிடச் செய்தேன். ஆனால், தாங்களோ குன்றைக் குடையாகப் பிடித்து பசுக்கூட்டங்களைக் காத்தருளினீர்கள். வீரரே! தங்களது அற்புதமான இந்தத் திருவிளையாடலைக் கண்டு நான் மிகவும் மகிழ்ந்தேன். (8,9)</p>
<p class="Text">ஸ்ரீகிருஷ்ணா! தாங்கள் தங்களது ஒரு கையாலே கோவர்த்தனமலையைத் தாங்கியதிலிருந்து நான் அறிந்தது என்ன தெரியுமா? தேவர்களது காரியத்தைச் சாதிப்பதற்காக அவதரித்த தங்களாலே அந்த தேவர்களது காரியம் நிறைவேறும் என்கிற நிச்சயம் எனக்கு உண்டாயிற்று. (10)</p>
<p class="Text">அடியேன் இப்பொழுது தங்கள் சந்நிதிக்கு வந்ததன் முக்கிய நோக்கம் என்னவென்று கூறுகிறேன். தயவு செய்து கேட்கவும். கோலோகத்தில் இருக்கிற கோக்களெல்லாம் தாங்கள் கோக்களைக் காத்தருளியதால் தங்களால் காக்கப்பட்ட காமதேனு முதலிய பசுக்களால் தூண்டப்பட்டு, நான் தங்களை விசேஷமாகக் கௌரவிக்கும் எண்ணத்துடன் இங்கே தங்கள் முன்பு வந்துள்ளேன். (11)</p>
<p class="Text">ஸ்ரீகிருஷ்ணா! நான் இப்பொழுது பசுக்களின் சொற்படி தங்களுக்கு ‘உபேந்திரன்’ எனும் பதவிப் பட்டாபிஷேகம் செய்யப் போகிறேன். பசுக்களுக்கு இந்திரனாகப் பட்டாபிஷேகம் செய்யப் போவதால் இன்று முதல் தங்களது திருநாமம் ‘கோவிந்தன்’ என்பதாகும்.” (12)</p>
<p class="Text"><span class="char-style-override-7">பராசரர் கூறுகிறார்——</span> அதன்பின் இந்திரன் தனது வாகனமான ஐராவதம் என்கிற யானையின் மேல் கலசத்தை இருத்திக் கொணர்ந்த அந்த பவித்திரமான தீர்த்தத்தினால் தனக்கு மேலான சத்தியலோகத்திற்கும் மேலிருக்கும் கோலோகத்துக் கோக்களுக்கும் இந்திரனாக ‘உபேந்திரன்’ என்று பட்டாபிஷேகம் செய்தான். (13)</p>
<p class="Text">இவ்வாறு ஸ்ரீகிருஷ்ணனுக்குப் பட்டாபிஷேகம் செய்யும்போது பசுக்களெல்லாம் தங்கள் மடிகளில் அளவின்றிச் சுரந்து பெருகிய பாலினால் பூமியை நனைத்தன. இவ்வாறு பசுக்களின் சொற்படி ஸ்ரீகிருஷ்ணனுக்கு ‘உபேந்திரன்’, ‘கோவிந்தன்’ என்ற திருநாமங்கள் வழங்குமாறு பட்டாபிஷேகம் செய்த இந்திரன், திரும்பவும் வணக்கத்துடனும் மகிழ்ச்சியோடும் கண்ணனிடம் கூறலானான். (14,15)</p>
<p class="Text">“மகானுபாவரே! ஸ்ரீகிருஷ்ணா! பசுக்கள் கூறியபடி தங்களுக்குப் பட்டாபிஷேகம் செய்தாயிற்று. இப்பொழுது பூமியின் பாரத்தை நீக்க வேண்டி நான் தங்களிடம் என்ன கூறுகிறேனோ, அதையும் கேட்டருள வேண்டும். உலகத்தைத் தாங்குபவரே! மானிடரில் சிங்கம் போன்றவரே! என்னுடைய அம்சத்தினால் இந்நிலவுலகில் அர்ஜுனன் என்பவன் திருவவதாரம் செய்துள்ளான். அவனைத் தாங்கள்தான் எப்போதும் காத்தருள வேண்டும். (16,17)</p>
<p class="Text">மதுசூதனரே! (மது என்னும் அசுரனை வதைத்தவரே!) அவன் இந்த பூமியின் பாரத்தை நீக்குவதில் தங்களுக்குச் சகாயமாக இருப்பான். ஆகவே, தாங்கள் அவனைத் தங்கள் மற்றொரு உடலோ என்னும்படிக் காத்தருள வேண்டும்.” (18)</p>
<p class="Text"><span class="char-style-override-7">பகவான் கூறுகிறார்——</span> (இவ்வாறு இந்திரன் வேண்டிக் கேட்கவே, ஸ்ரீகிருஷ்ணன் இந்திரனை நோக்கி,) இந்திரனே! ‘பரதகுலத்தில் எனது அத்தையான பிருதை என்பவளுக்குப் புத்திரனாக அர்ஜுனன் என்பவன் உனது அம்சமாகப் பிறந்துள்ளான்’ என்பதை நான் நன்கறிவேன். நான் இந்நிலவுலகில் எவ்வளவு காலம் இருப்பேனோ, அவ்வளவு காலமும் அவனைக் காத்தருள்வேன். (19)</p>
<p class="Text">பகை வெல்லும் இந்திரனே! நான் இந்த உலகில் இருக்கும் வரை அர்ஜுனனை ஒருவரும் வெற்றி கொள்ள முடியாது. (20)</p>
<p class="Text">தேவர்கோனே! பெருத்த தோள்வலி படைத்த கம்சன் என்னும் அசுரன், அரிஷ்டாசுரன், கேசி, குவலயாபீடம் என்கிற யானை, நரகாசுரன் முதலிய பல அசுரர்களது அழிவிற்குப் பிறகு இங்கு மகாபாரதம் என்னும் பாரதப்போர் துவங்கும். ஆயிரம் கண்ணுடையவனே! அச்சமயத்தில்தான் இப்பூமியின் சுமை இறக்கி வைக்கப்படும் என்பதை அறிந்து கொள். (21,22)</p>
<p class="Text">இப்போது நீ மகிழ்ச்சியோடு செல்லலாம். உன்னுடைய மகனான அர்ஜுனனைப் பற்றிய எந்தவொரு கவலையும் உனக்குத் தேவையில்லை. நான் இருக்கும்போது அர்ஜுனனுக்குப் பகைவன் என்ற எவனும் தன் விருப்பம் நிறைவேறிச் செல்ல மாட்டான். (23)</p>
<p class="Text">பாரதப் போர் முடிந்தபின் இந்த அர்ஜுனனுக்காகவே யுதிஷ்டிரன் முதலான பாண்டவர்களையும் உடலில் எவ்விதக் காயமுமின்றி என் அத்தையான குந்திக்கு அளிப்பேன்” (என்று ஸ்ரீகிருஷ்ணன் இந்திரனுக்கு வாக்களித்தார்). (24)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணன் கூறவே தேவர்கோனான இந்திரன் ஸ்ரீகிருஷ்ணனை மார்போடு அணைத்துக் கட்டித் தழுவிவிட்டுத் தன் வாகனமான ஐராவதம் என்கிற யானை மேலேறிக் கொண்டு சுவர்க்கம் சென்றான். பின்பு ஸ்ரீகிருஷ்ணன் கோபியர்களின் கண்ணோக்கினால் தூயதான மார்க்கத்தின் வழியே இடைச்சிறார்களோடும் பசுக்களோடும் கோகுலம் திரும்பிச் சென்றார். (25,26)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பன்னிரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-13">பதின்மூன்றாவது அத்தியாயம் — பகவானது ராசக்ரீடை வைபவம்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இந்திரன் (கண்ணனிடம் அனுமதி பெற்றுச் சென்ற பின்பு) கோவர்த்தனகிரியைத் தூக்கிய செயற்கரிய செயலைச் செய்த கண்ணனைக் கண்டு கோபர்கள் அன்போடு கண்ணனிடம் கேட்கலானார்கள். (1)</p>
<p class="Text">“இறைவா! பெருந்தோள் படைத்தவனே! கோவர்த்தனமலையைத் தூக்கிக் குடையாகப் பிடித்து எங்களையும் இந்த பசுமந்தைகளையும் பெரும் பயத்தில் இருந்துக் காத்தருளினீர்கள். அப்பா ஸ்ரீகிருஷ்ணா! ஒப்புயர்வில்லாத உனது இந்தச் சிறுபிள்ளைத்தனமான திருவிளையாடல் எத்தனை அற்புதம்? உன் பிறப்போ இழிவான இடையர் குலம். தெய்வீகமான இந்தச் செயல் எங்கே? இவை அனைத்தும் எப்படி? தயவு செய்து எங்களுக்குச் சொல்வாயா? (2,3)</p>
<p class="Text">யமுனையாற்றில் காளியன் என்னும் கொடிய நஞ்சுமிழ் பாம்பை அடக்கினாய். பனங்காட்டில் தேனுகாசுரனை வதைத்தது, இப்பொழுது இந்த கோவர்த்தனமலையைத் தூக்கிக் குடையாகப் பிடித்து எங்களைக் காத்தருளியது ஆகிய அற்புத நிகழ்ச்சிகளைக் கண்டு எங்கள் மனதில் ஒரு சந்தேகம் எழுகிறது. (4)</p>
<p class="Text">எல்லையற்ற பராக்கிரமம் மிகுந்தவனே! நாங்கள் அனைவரும் நிச்சயமாக பகவான் ஸ்ரீஹரியின் திருவடிகள் மீது சத்தியம் செய்து உண்மையைச் சொல்கிறோம். உனது இந்த பலத்தையும் வீரத்தையும் கண்டு நாங்கள், ‘நீ எங்களைப் போல் ஒரு சாதாரண மனிதனல்ல’ என்றுதான் நிச்சயிக்கிறோம். (5)</p>
<p class="Text">கேசவனே! இந்த இடைச்சேரியில் உள்ள அனைத்து இடைப்பெண்களும், இடைச்சிறுவர்களும், ஏன் நாங்கள் அனைவரும்கூட உன்மேல் மிகவும் அன்பு வைத்திருக்கிறோம். நீ செய்த கோவர்த்தனமலையைத் தூக்கிய இச்செயலோ தேவர்கட்கும் செய்ய முடியாதது! (6)</p>
<p class="Text">ஸ்ரீகிருஷ்ணா! உனது இந்த இளமையான நிலை, நீ செய்யும் விசித்திரமான இந்த வீரச்செயல்கள், உனது பிறப்பு எங்களைப் போன்ற இடையர் குலத்தில் எண்ணுதற்கரிதான இக்காரியங்களைக் காண எங்களுக்கு உன்மேல் ஐயமே எழுகிறது. (7)</p>
<p class="Text para-style-override-7">நீ உண்மையில் தேவதையா? அசுரனா? யட்சனா? அல்லது கந்தர்வனா? யாரென்பதுதான் தெரியவில்லை. சரி இதைப் பற்றிச் சிந்திப்பதனால் எங்களுக்கு என்ன பயன்? நீயோ எங்களுக்கு உறவினனாக இருக்கிறாய். அதுவே போதும் எங்களுக்கு. நாங்கள் அனைவரும் உன்னை வணங்குகிறோம்.” (8)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note para-style-override-7">இக்கருத்தையே ஆண்டாள் கூறுகிறாள்——</p>
<p class="Foot-Note-Slok">அறிவொன்றும் இல்லாத ஆய்க்குலத்து உன்தன்னைப்</p>
<p class="Foot-Note-Slok">பிறவிப் பெறுந்தனைப் புண்ணியம் யாமுடையோம்</p>
<p class="Foot-Note-Slok">குறைவொன்றும் இல்லாத கோவிந்தா! உன்தன்னோடு</p>
<p class="Foot-Note-Slok">உறவேல் நமக்கிங்கு ஒழிக்க ஒழியாது.</p>
<p class="Foot-Note-Right para-style-override-9">— திருப்பாவை 28)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கோபர்கள் அனைவரும் கூறவே பேரறிஞரான ஸ்ரீகிருஷ்ணன் சற்று நேரம் மௌனமாக இருந்து பின் சற்றே கோபம் கொண்டவர் போலக் கூறலானார். (9)</p>
<p class="Text"><span class="char-style-override-7">பகவான் கூறுகிறார்——</span> “கோபர்களே! என்னை உங்களுக்கு உறவினன் என்று கூறிக் கொள்வதில் உங்களுக்கு வெட்கமாய் இருக்கிறதா? நான் உங்களால் போற்றத்தக்கவன்தான் என்பதிலும் உங்களுக்கு ஐயமோ? அப்படி எதுவுமில்லை என்றால் உங்களுக்கு இம்மாதிரியான எண்ணம் எப்படித் தோன்றிற்று? (10)</p>
<p class="Text">என்னிடம் உங்களுக்கு உண்மை அன்பு இருக்குமேயானால், உங்களால் நான் கொண்டாடத் தகுந்தவன்தான் என்ற எண்ணம் இருக்குமேயானால், அப்பொழுது என்னை உங்கள் உறவினன் என்று எண்ணுங்கள். நான் தேவதையுமில்லை; கந்தர்வனும் இல்லை; யட்சனும் அல்ல; அசுரனும் அல்ல; நான் உங்களுக்கு உறவினனாகத்தான் பிறந்துள்ளேனே அல்லாது வேறன்று. ஆகவே, நீங்கள் இந்த விஷயத்தில் சிறிதும் ஐயம் கொள்ளவேண்டாம்.” (11,12)</p>
<p class="Text"><span class="char-style-override-7">பராசரர் கூறுகிறார்——</span> பெரியோரே! ஸ்ரீஹரியான ஸ்ரீகிருஷ்ணன் இவ்வாறு கூறவே, அந்த கோபர்கள் அனைவரும் ஸ்ரீகிருஷ்ணன் அன்பு மிகுதியினால் விளையாட்டாகக் கோபம் கொண்டு இவ்வாறு கூறுகிறார் என்பதை உணர்ந்து, ஒன்றும் பதில் கூறாமல் மௌனமாகக் கோகுலம் திரும்பினர். (13)</p>
<p class="Text">அதன்பின் ஸ்ரீகிருஷ்ணன் அந்தக் கூதிர்பருவத்தால் விண்வெளி நிர்மலமாக இருப்பதையும், சரத்கால சந்திரனது நிலவு காய்வதையும், திசைகள் அனைத்தும் மணக்கும்படி மலர்ந்துள்ள அல்லிப்பூக்கள் நிறைந்துள்ள தடாகத்தையும், வண்டுகள் ரீங்காரம் செய்து பாடுகின்ற அந்த வனப்பிரதேசத்தையும் கண்டு, (முன்பு தான் கோபியருக்கு வரமளித்தபடி) கோபியரோடு சேர்ந்து குறவைக்கூத்து ஆடத் திருவுள்ளம் கொண்டார். (14,15)</p>
<p class="Text">அச்சமயத்தில் தன் தமையனான பலராமனின்றித் தான் ஒருவனாக வனத்தை அடைந்து பெண்களது மனதைக் கவரும்படியாக இவ்வாறானது என்று கூற முடியாதபடி இனிமையான ஒலியுள்ளதாக, தாரமும் மந்தாரமுமான ஒலி வேற்றுமை உடையதாக, சற்று மெலிந்த இனிமையான குரலில் பாடவாரம்பித்தார். (16)</p>
<p class="Text">இவ்வாறு ஸ்ரீகிருஷ்ணன் பாடவே (வேணுகானம் செய்யவே) அந்த இனிய ஒலியைக் கேட்டு கோபியர்கள் அனைவரும் தங்கள் தங்கள் வீடுவாசல்களைத் துறந்து, ஸ்ரீமதுசூதனான ஸ்ரீகிருஷ்ணன் இருக்குமிடம் தேடி ஓடி வந்தார்கள். அவ்வாறு ஓடிவந்த கோபியரில் ஒருத்தி கிருஷ்ணனின் வேணுகானத்தை உற்றுக் கேட்டு அந்த சுவரத்தோடு தன்னுடைய குரல் சுவரத்தையும் சேர்த்து மெல்லிய குரலில் பாடத் தொடங்கினாள். மற்றொருத்தியோ அக்கண்ணனையே மனத்திலிருத்தித் தியானத்தில் ஆழ்ந்தான். (17,18)</p>
<p class="Text">வேறு ஒருத்தியோ ‘கிருஷ்ணா! கண்ணா!’ என்று கூறி வெட்கத்தினால் பேசாமல் அருகில் வந்து நின்றாள். மற்றொருத்தியோ அன்பின் மிகுதியாலே மயங்கி அவரருகில் போய் நின்றாள். (19)</p>
<p class="Text">இன்னொருத்தி என்ன செய்தாள் தெரியுமா? அவள் கண்ணனது குழலோசை கேட்டுத் தன் மாளிகையிலிருந்து வெளியே வர, அங்கு தன் மாமனார் முதலிய பெரியவர்கள் இருக்கக் கண்டு சற்றே அஞ்சினவளாய், கண்ணனுடன் கூடாமையாலேயே இரு கண்களையும் மூடிக் கொண்டு தன்மயமாக அந்த கோவிந்தனான கண்ணனையே தியானம் செய்யத் தொடங்கினாள். (20)</p>
<p class="Text para-style-override-7">மற்றொருத்தி தன் வீட்டிலிருந்து வெளியே போக முடியாமல் ஸ்ரீகிருஷ்ணனிடமே சித்தத்தை வைத்திருந்ததால் உண்டான ஆனந்தத்தினாலே புண்ணியங்களும், அவனை அடைய ஒட்டாமல் தடுத்ததால் உண்டான பெருந்துக்கத்தினாலே பாவங்களும் நீங்கப் பெற்றவளாகப் பரப்பிரும்ம சொரூபரான அகில உலகங்கட்கும் காரணபூதரான ஸ்ரீகிருஷ்ணனையே சிந்தித்தவளாக மூச்சடங்கி முக்தியைப் பெற்றாள்! (21,22)</p>
<p class="Foot-Note">(<span class="char-style-override-7">குறிப்பு:—</span> மனம் உள்ளடங்க, அதை விட்டுப் பிரியாத பிராணனும் உள்ளடங்க, அதனால் மூச்சடங்கியது. முக்தி பெறுபவர்களுக்குப் பாவம்—புண்ணியம் என்கிற இருவினைகளும் நீங்க வேண்டும். ஆனந்தமும் துக்கமும் அனுபவிக்கப்பட்டதனால் முறையே தன்னைச் சேர்ந்த புண்ணிய—பாவங்கள் இரண்டும் நசித்தன.)</p>
<p class="Text">இவ்வாறு மெய்மறந்து தன்னை வந்தடைந்த கோபகன்னியரால் சூழப்பட்ட ஸ்ரீராஜகோபாலன் ராசக்கிரீடை என்கிற குறவையாட்டத்திலே குதூகலம் உடையவராக, அதற்கேற்றபடி சரத்கால நிலவினால் அழகுற அமைந்த அந்த இரவைக் குறவைக்கூத்தாடியபடிக் கொண்டாடினார். (23)</p>
<p class="Text">இவ்வாறு கண்ணபிரான் குறவைக்கூத்தாடி நின்றபோது அவர்கள் சற்றே செருக்கடைய, அச்செருக்கைத் தவிர்ப்பான் வேண்டி கண்ணன் சற்றே மறைந்தருள அக்கோபகன்னியர் அனைவரும் கூட்டமாக ஒருங்கே கூடிக்கொண்டு ஸ்ரீகிருஷ்ணனுடைய திருவிளையாடல்களிலே மனம் ஈடுபட்டவர்களாக, அந்த பிருந்தாவனத்தின் நடுவில் இங்குமங்கும் (ஸ்ரீகிருஷ்ணனைத் தேடி) அலைந்தார்கள். அப்பொழுது அவர்கள் ஒருவர்க்கொருவர் இவ்விதமாகப் பேசிக் கொண்டார்கள். (24,25)</p>
<p class="Text">அவர்களில் ஒருத்தி “நான்தான் கண்ணன். நான் எத்தனை அழகாக நடக்கிறேன், பாருங்கள்” என்று கூற, மற்றொருத்தி “நானன்றோ ஸ்ரீகிருஷ்ணன். ஆகா, நான் பாடுவதைக் கேள்” என்றாள். வேறொருத்தியோ “அடா துஷ்டனான காளியனே! ஓடாதே நில். இதோ நான் கிருஷ்ணன் வந்திருக்கிறேன். உன்னைப் பிடிக்கிறேன் பார்” என்று கூறித் தோள்களைத் தட்டிக் கொண்டு தன் கையையே பாம்பைப் போல் பிடித்து நின்று ஸ்ரீகிருஷ்ணனது திருவிளையாடல்களை அனுகரணம் செய்தாள். (26,27)</p>
<p class="Text">மற்றொரு கோபியோ “கோபர்களே! நீங்கள் இந்த மழையைக் கண்டு சிறிதும் அஞ்ச வேண்டாம். இதோ இந்த கோவர்த்தனமலையைக் குடையாகப் பிடித்திருக்கிறேன். நீங்கள் சந்தேகமின்றி இதற்குக் கீழே வந்து உட்காருங்கள்” என்றாள். (28)</p>
<p class="Text para-style-override-7">வேறொரு கோபியோ ஸ்ரீகிருஷ்ணனது திருவிளையாடல்களை அனுகரணம் செய்து கொண்டு “இதோ நான்தான் தேனுகாசுரனை வதம் செய்துவிட்டேனே. அதனால் நீங்கள் உங்கள் விருப்பப்படி இப்பனங்காட்டில் மாடுகளை மேய்க்கலாம்” என்றாள். இவ்வாறு அந்த ஆய்ச்சிகள் அனைவரும் ஸ்ரீகிருஷ்ணனின் பலவகை திருவிளையாடல்களை அனுகரணம் செய்துகொண்டு தங்களையே மறந்தவர்களாக, அந்த பிருந்தாவனத்தில் இங்குமங்குமாகத் திரிந்தார்கள். (29,30)</p>
<p class="Foot-Note para-style-override-7">(<span class="char-style-override-7">குறிப்பு:—</span> அன்பு மிகுந்து பரவச நிலையில் இருக்கும்போது அனுபவிக்கப்படும் பொருளின் பாவனை அனுபவிக்கிறவனுக்குத் தோன்றுகிறது. அல்லது விரகவேதனையில் தான் உயிர்வாழ ஏற்றுக் கொள்ளப்படுகிறது. இவ்வனுபவத்தைத்தான் நம்மாழ்வார் அஞ்சாம் பத்து ஆறாம் திருவாய்மொழியில்</p>
<p class="Foot-Note-Slok">‘கடல்ஞாலம் செய்தேனும் யானே என்னும்</p>
<p class="Foot-Note-Slok para-style-override-7">கடல்ஞாலட் ஆவேனும் யானே என்னும்’</p>
<p class="Foot-Note">முதலிய பாசுரங்களால் தாய்க்கூற்றில் அருளிச் செய்தார். இது யோகநிஷ்டையில் இருக்கும் அவர்களுக்குண்டாக, அவர்கள் ‘தாமே ஈசுவரன்’ என்றும், அவன் விபூதிகளெல்லாம் ‘தங்கள் விபூதி’ (செல்வம்) என்றும் சொல்லும்படியாகின்றது.)</p>
<p class="Text">அன்றலர்ந்த செந்தாமரையையொத்த திருக்கண்களையுடைய ஓர் அழகிய இடைச்சி தன்னுடல் முழுவதும் மயிர்கூச்செறிய நிலத்தை நோக்கியவாறு கூறுவாளானாள். (31)</p>
<p class="Text para-style-override-7">ஓ தோழிகளே! இதோ பாருங்கள். கொடி, வச்சிரம், கமலம், அங்குசம் முதலியவற்றின் ரேகைகளுடைய திருக்கண்ணனின் திருவடித்தாமரைகளின் சுவடுகள் இருக்கின்றன. இவ்வாறான சுவடுகளைப் பார்த்தால், அவன் விளையாட்டோடு வினோதமாக நடந்திருக்கிறான் என்று தெரிகிறது. (32)</p>
<p class="Foot-Note para-style-override-15">(<span class="char-style-override-7">ஒப்புநோக்குக:—</span></p>
<p class="Foot-Note-Slok">‘ஒரு காலில் சங்கு ஒரு காலில் சக்கரம்</p>
<p class="Foot-Note-Slok">உள்ளடி பொறித்து அமைந்த இருகாலும் கொண்டு</p>
<p class="Foot-Note-Slok">அங்கு எழுதினாற்போல் இலச்சினைப்பட நடந்து’</p>
<p class="Foot-Note-Right para-style-override-9">— பெரியாழ்வார் திருமொழி 1/7/6)</p>
<p class="Text">இன்னும் கூடப் பாருங்கள். பெரும் புண்ணியம் செய்த மதம் மிகுந்த எவளோ ஒருத்தி அவனோடுகூடச் சேர்ந்து மெல்லச் சென்றிருக்கிறாள். ஏனெனில், இதோ பக்கத்தில் அவளுடைய திருவடிச்சுவடுகள் நெருங்கினவைகளாக மெல்லியதாகக் காணப்படுகின்றனவே! (33)</p>
<p class="Text">இங்கே கண்ணன் கால்களைக் குந்தி மலர் பறித்திருக்கிறான். அதனால்தான் அந்த மகாத்மாவான தாமோதரனது திருவடிகளின் முன் நுனிபாகம் மட்டும் பூமியில் பதிந்திருக்கிறது. இதோ பாருங்கள்! இங்கே உட்கார்ந்துதான் அந்தப் பூக்களாலே ஒருத்தியை அலங்கரித்திருக்கிறான். அவள் முற்பிறவியில் அனைவரின் உள்ளத்திலும் ஆன்மாவாக விளங்கும் ஸ்ரீமந்நாராயணனை நன்கு பூசித்திருப்பாள் போலும்! (34,35)</p>
<p class="Text">இடைச்சிமார்களே! இங்கே சற்று பாருங்கள். கண்ணன் பூக்களால் தன்னை அலங்கரித்திருக்கிறான் என்ற செருக்கில் அவள் தன்மானத்தோடு நிற்க, நந்தகோபனுடைய மகனான கண்ணன் கர்வம் பிடித்த அவளை விடுத்து இவ்வழியாகத்தான் சென்றிருப்பான். (36)</p>
<p class="Text">தோழிகளே! இங்கே சற்று பாருங்கள். எவளோ ஒருத்தி ஸ்ரீகிருஷ்ணனைப் பின்தொடர்ந்து தன் இடுப்புப் பிரதேசத்தின் பாரத்தினால் மெதுவாகச் சென்றிருக்கிறாள். மற்றொருத்தி அவனைப் பிடிக்க வேகமாகச் சென்றிருக்கிறாள். ஆகையால்தான் அவளது காலடிகளின் நுனிப்பகுதி சற்று அழுந்தியவைகளாகக் காணப்படுகின்றன. (37)</p>
<p class="Text">இங்கு அவள் கண்ணனது கைமேல் தன் கையை வைத்துக் கொண்டு நடந்திருக்கிறாள். அதனால்தான் இங்கே காலடி வைப்புகள் நீண்டிராமல் சிறிது நெருங்கிக் காணப்படுகின்றது. அதுவும் தன்னிலை மறந்தவளாக நடந்திருக்கிறாள் போலும்! (38)</p>
<p class="Text">இங்கு பாருங்களேன். இந்தக் காலடிகளைக் கண்டால் அந்த நடையழகி தன்னிச்சை நிறைவேறாமல் திரும்பி இருக்கிறாள் என்று தெரிகிறது. எப்படி தெரிகிறதென்றால் அந்த வஞ்சக்கள்ளன் அவளுடைய கையைத் தொட்டது மாத்திரமேயன்றி, வேறு பரிசு ஒன்றும் தராமல் அவளை அவமதித்திருக்கிறான். (39)</p>
<p class="Text para-style-override-7">இங்கே ஸ்ரீகிருஷ்ணனுடைய திருவடி வைப்புகள் மிக விரைவாக வைக்கப்பட்டன போலும். அது எப்படி தெரிகிறதென்றால் இங்கு அந்தப் பெண்ணை நோக்கி, “நீ இங்கேயே இரு. நான் விரைவில் செல்கிறேன். இவ்வனத்திலுள்ள அரக்கர்களைக் கொன்றுவிட்டுத் திரும்ப உன்னிடம் வந்துவிடுவேன்” என்று கூறிவிட்டுச் சென்றதாகத் தெரிகிறது. (40)</p>
<p class="Foot-Note">(<span class="char-style-override-7">குறிப்பு:—</span> ஸ்ரீவிஷ்ணு சித்தீய வியாக்கியானத்தில் “நாம் இருவரும் கூடுதற்கேற்ற இடத்தைப் பார்த்துக் கொண்டு உன்னிடம் விரைவில் வந்துவிடுவேன்” என்று காண்கிறது.)</p>
<p class="Text">பாங்கியரே! (தோழிகளே!) இதற்கு மேல் அவனுடைய திருவடிச்சுவடு காணப்படவில்லையே. ஏன்? ஒருவேளை எங்கேயோ மற்ற யாரும் புகமுடியாத காட்டிற்குள் சென்றிருப்பானோ? எனவே, நாம் திரும்பிப் போவோம். இங்கே நாம் போவது கடினம். ஏனெனில், இங்கு நிலவுகூடப் புக முடியாததாக இருக்கிறதே! (41)</p>
<p class="Text">இவ்வாறு பேசிப் பின் அவர்கள் அனைவரும் ‘ஸ்ரீகிருஷ்ணனைக் காண முடியும்’ என்பதில் நிராசை கொண்டு யமுனைக்கரைக்குத் திரும்பி வந்து உட்கார்ந்து கொண்டு ஸ்ரீகிருஷ்ணனது திருவிளையாடல்களைப் பாடவாரம்பித்தனர். (42)</p>
<p class="Text">இவ்வாறு இவர்கள் பாடிக் கொண்டிருக்கையில் தாமரை மலர் போல் மலர்ந்து விளங்கும் திருமுகமண்டலத்தோடும், அகில உலகரட்சகனாயும், திவ்வியத் திருவிளையாடல்களோடும் கூடி விளங்கும் ஸ்ரீகிருஷ்ணன் அங்கு வந்து கொண்டிருப்பதைக் கண்ட கோபிகள் மிகவும் மகிழ்ச்சி அடைந்தார்கள். அவர்களில் ஒருத்தி ஸ்ரீகோவிந்தன் வருவதைக் கண்டு ‘கிருஷ்ணா! கிருஷ்ணா!’ என்று மட்டும் கூறிவிட்டு, வேறொன்றும் சொல்லாமல் சும்மா இருந்தாள். (43,44)</p>
<p class="Text">மற்றொருத்தி புருவங்கள் இரண்டும் நெரிக்கப் பார்த்துக் கண்களாகிய கருவண்டுகளினால் அக்கண்ணனுடைய திருமுகத்தாமரை மலரிலுள்ள தேனைப் பருகத் தொடங்கினாள். (45)</p>
<p class="Text">வேறொருத்தியோ ஸ்ரீகோவிந்தனைக் கண்டு தன்னிரு கண்களையும் மூடிக் கொண்டு அவனுடைய அழகிய திருமேனியைத் தியானித்தவண்ணம் யோகநிஷ்டன் போல் இருந்தாள். (46)</p>
<p class="Text">இவ்வாறு தன்னைக் காதலித்துப் பலவகையாக அனுகரணம் செய்த அந்த கோபியரில் ஒருத்தியின் கைகளைப் பிடித்துக் கொண்டு அன்பு வார்த்தைகளைப் பேசியும், ஒருத்தியைத் தன் புருவ அசைவினாலேயும், ஒருத்தியின் திருக்கரங்களைப் பிடித்துக் கொஞ்சியும் சமாதானம் செய்தான், ஸ்ரீகிருஷ்ணன். (47)</p>
<p class="Text para-style-override-7">பெருங்கீர்த்தியுடைய ஸ்ரீகிருஷ்ணன் தெளிந்த மனம் கொண்டு மகிழ்ச்சியோடிருக்கும் அக்கோபியருடன் வட்டமாக நின்று குறவைக்கூத்தாடத் தொடங்கினான். (48)</p>
<p class="Foot-Note">(<span class="char-style-override-7">குறிப்பு:—</span> அநேகப் பெண்கள் வட்டமாக நின்று விசித்திரமான தாள லயங்களோடுகூட மெதுவாகவும் உன்னதமாகவும் செய்யும் கூத்து ‘ராசக்கிரீடை’ எனப்படும்.)</p>
<p class="Text">ஆனால், அப்பொழுது எந்தவொரு கோபியும் ஸ்ரீகிருஷ்ணனுடைய சன்னிதியை விட்டகல மனமின்றி ஒரே இடத்திலேயே நின்று கொண்டிருந்ததால், வட்டமாக நின்று செய்யும் குறவைக்கூத்து ஏற்படவில்லை. (49)</p>
<p class="Text">இதைக் கண்ட கண்ணன் ஒவ்வொருத்தியையும் கையைப் பிடித்து, அந்தக் கைப் பற்றிய சுகத்தினால் தன்னையே மறந்த நிலையில் கண்களை மூடிக் கொண்டிருக்கும் அவளவள் கையை மற்றொருவளின் கையோடு கூட்டி வைத்து வட்டமாக அவர்களை நிறுத்தி குறவைக்கூத்தாட ஆரம்பித்தான். அவர்களோ மகிழச்சியில் தங்களையே மறந்தவர்களாக கண்ணனுடைய கையைப் பிடித்திருப்பதாக நினைத்தார்களே தவிர, மற்றொருத்தியின் கையைப் பிடித்திருப்பதாக நினைக்கவே இல்லை! (50)</p>
<p class="Text">அதன்பின் ராசக்கிரீடை தொடங்கியது. அக்குறவைக்கூத்தில் கோபியர்களின் அசையும் கைவளைகளின் ஓசை ஒலிக்கத் தொடங்கியது. பின் மெதுவாகச் சரத்காலத்தை வருணிக்கும் பாடல்கள் தொடங்கின. (51)</p>
<p class="Text">அப்பொழுது கண்ணன் சரத்காலத்துச் சந்திரனையும், அவனது குளிர்ந்த நிலவையும், ஆம்பல் மலர்கள் மலர்ந்து விளங்கும் தடாகங்களைப் பற்றியும் பாடினான். ஆனால், கோபியர்களோ ஸ்ரீகிருஷ்ணனது திருநாமத்தையே திரும்பத் திரும்பப் பாடினார்கள். (52)</p>
<p class="Text">அவ்வேளை ஒரு கோபிகை நர்த்தனம் செய்த களைப்பினால் தன் கைவளையை ஓசைப்படுத்திக் கொண்டே கொடி போன்ற தன் கைகளைக் கண்ணனின் திருத்தோள்கள் மேல் போட்டுக் கொண்டாள். (53)</p>
<p class="Text">இவர்களில் ஒருத்தி மிகவும் புத்தி கூர்மை படைத்தவள். அவள் பகவானது பாடல்களைப் புகழ்ந்தவண்ணம் தன்னிரு கைகளையும் விரித்து ஸ்ரீமதுசூதனான ஸ்ரீகிருஷ்ணனை நெஞ்சாரக் கட்டிக் கொண்டு முத்தமிட்டுவிட்டாள். (54)</p>
<p class="Text">வேறொருத்தியோ கண்ணனது கன்னத்தோடு தன் கன்னத்தையும் சேர்த்து தனக்குண்டான மயிர்ச்கூச்சமென்னும் பயிருக்குத் தண்ணீரை வழங்கும் மேகங்கள் போல வியர்வையோடு கூடின அவனது திருத்தோள்களைக் கட்டிக் கொண்டாள். (55)</p>
<p class="Text">இவ்வாறு அவரவர்கள் மகிழ்ச்சியில் களித்தவண்ணம் இருக்கையில் கண்ணன் குறவைக் கூத்திற்கு ஏற்றபடித் தன் உரத்தகுரலில் பாட, அதைக் காட்டிலும் இருமடங்கு உரத்தகுரலில் கோபிகைகள் “நன்றாயிருக்கிறது கிருஷ்ணா! நன்கு இருக்கிறது கிருஷ்ணா!” என்று பாடத் தொடங்கினார்கள். (56)</p>
<p class="Text">இவ்வாறு பாடிக் கொண்டே கண்ணன் முன் செல்ல, இவர்கள் பின்தொடர்ந்து சென்றார்கள். அவன் திரும்புகையில் அவனெதிரில் சென்றார்கள். இவ்வாறு அவனுடன் போவதும் அவன் திரும்புகையில் அவனுக்கு எதிர்முகமாகத் திரும்புவதுமாக அவனைப் பிரியாமல் இருந்தார்கள். இவ்விதமாகத் தன்னைப் பிரிந்தால், ஒரு நொடி ஒரு கோடி வருஷம் போல் தோன்றும்படி அப்பெண்களுக்கு ஆனந்தத்தை வளர்த்துக் கொண்டு, ஸ்ரீகிருஷ்ணன் இராசக்கிரீடை செய்தருளினான். (57,58)</p>
<p class="Text">அப்பெண்களோ தங்களுடைய கணவன்மார்கள், தாய்—தந்தையர்கள், உடன்பிறந்தவர்கள் ஆகிய எவர்கள் தடுத்தாலும் அவர்களைச் சிறிதும் லட்சியம் செய்யாமல் இரவு நேரங்களிலே ஸ்ரீகிருஷ்ணனோடு சேர்ந்து மிக்க அன்புடன் திளைத்துக் கொண்டிருந்தனர். (59)</p>
<p class="Text para-style-override-7">பகை வெல்லும் ஸ்ரீகிருஷ்ணனும் தன் மானிட அவதாரத்திற்கேற்றவாறு தன் இளமைக்குரிய சபலத் தன்மையைப் பயன்படுத்தி இரவு வேளைகளில் அவ்விளம் கோபியர்களுடன் இரமித்து வந்தான். (60)</p>
<p class="Foot-Note para-style-override-7">(<span class="char-style-override-7">குறிப்பு:—</span> ஸ்ரீகிருஷ்ணனுக்குப் புதிதாக உண்டாக வேண்டிய ஆனந்தம் யாதொன்றுமில்லை. இயல்பாகவே அவன் ஆனந்தமயன். அவன் பரப்பிரும்மம் <span class="char-style-override-7">‘ஆநந்தோ</span><span class="char-style-override-41">3</span><span class="char-style-override-7"> ப்</span><span class="char-style-override-41">3</span><span class="char-style-override-7">ரஹ்மேதி வ்யஜாநாத்’</span> என்கிறது தைத்திரிய உபநிடதம். அழிவிற்குக் காரணமான மயக்கம் எனப்படும் செயல் அவனிடம் சிறிதுமில்லை. ஆகையாலும் தன் விருப்பப்படி அவதாரம் செய்பவனாதலாலும் இவனைக் கர்மங்கள் கட்டுப்படுத்தாது. இவனை அனுபவிப்பவர்கட்கும் புதியதோர் ஆனந்தம் தோன்றுமே ஒழிய வேறில்லை. கோபியர்கட்கு பரமாத்மாவை ஆலிங்கனம் செய்து கொள்வதால் ஏற்படும் மகிழ்ச்சி மட்டுமே பிரயோசனம் (பயன்). ஸ்ரீகிருஷ்ணனுக்கோ ‘விந்து வெளியாதல்’ என்பதில்லாததால் பிற பெண்டிர்களைத் தொடுதல் என்கிற குற்றமில்லை. தானாகத் திருமணம் செய்து கொண்ட பதினாறாயிரம் பெண்டிர்களிடம் மாத்திரம் தர்மத்திற்கு இடையூறின்றி நவகோடி நாராயணர்களைப் பெற்றார். அங்கும் தன் விருப்பப்படிதான் படைப்பு. <span class="char-style-override-7">‘இச்சா மாத்ரம் பிரபோ</span><span class="char-style-override-41">4</span><span class="char-style-override-7">: ஸ்ருஷ்டி:’</span>)</p>
<p class="Foot-Note">(இதற்குமேல் மைத்திரேயர் ஓ முனிவரே! தர்மத்தை நிலைநிறுத்த திருவவதாரமாக வந்த ஸ்ரீகிருஷ்ணன் தர்மத்திற்கு விரோமான காரியம் செய்வது தகுமோ? அக்கன்னிகளுக்கும் இதனாலே பாதகமுண்டாகாதோ? என்று கேட்பதாக நினைத்து பதில் கூறுகிறார். அப்பெருமான் தன்னைச் சேர்ந்தவர்களுடைய சகல பாவங்களையும் நீக்கக் கூடிய பரிசுத்தமானவர். <span class="char-style-override-7">‘பவித்ராணாம் பவித்ரம் ய:’. ‘மங்களாநாம் ச மங்களம்’ (ஸ்ரீமகாபாரதம்)</span>. அக்கன்னியர்களோ, வேதாந்தம் கூறும் நியமனப்படி <span class="char-style-override-7">‘புத்ராத் ப்ரேய: வித்தாத்ப்ரேய: ஸர்வஸ்மாத</span><span class="char-style-override-41">3</span><span class="char-style-override-7">பி ப்ரேய: யத</span><span class="char-style-override-41">3</span><span class="char-style-override-7">யமாத்மா’</span> என்கிற உபநிடத வாக்கியத்தின்படி அன்பு செலுத்த வேண்டிய ஆன்மாவினிடத்தில் அன்பு செலுத்தினார்கள். ஆதலால், அவர்களுக்கு அனைத்துப் பாவங்களும் தொலையுமே அல்லாது பாவமுண்டாகாது. இறைவருக்கோ ஜீவாத்மாக்களுக்கு உண்டாவதுபோல பாவக்கட்டு உண்டாகாது. ஏனெனில்...)</p>
<p class="Text">நிலம், நீர், நெருப்பு, காற்று, ஆகாயம் என்கிற ஐந்து பூதங்கள் எவ்வாறு அனைத்து ஜீவராசிகளிலும் பரவியிருக்கிறதோ, அவ்வாறே இறைவனான கண்ணனும் அப்பெண்டிர்களிடமும், அவர்களுடைய கணவன்மார்களிடமும் மற்றுமுள்ள ஆன்மகோடிகளிடமும் வியாபித்து விளங்குகிறார், மூச்சுக்காற்று உடல் முழுவதிலும் பரவி நிற்பதுபோல. ஆகவே, அவருக்குப் புதியதாக ஒரு தொடர்பு வந்தது என்பதில்லை. (61,62)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதின்மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-15">பதினைந்தாவது அத்தியாயம் — கம்சன் கண்ணனை அழைத்துவர அக்ரூரரை அனுப்புதல்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு எருது உருக்கொண்டு வந்த அரிஷ்டாசுரன், கழுதை உருவில் வந்த தேனுகன், பிரலம்பன் முதலிய அசுரர்களது வதம், கோவர்த்தன மலையைத் தூக்கிக் குடையாகப் பிடித்தது, காளியன் என்னும் கொடிய நாகத்தை அடக்கியது, பெரிய இரண்டு மருதமரங்களை வேரோடு சாய்த்தது, பூதனையைக் கொன்றது, சகடமுதைத்தது முதலிய பலப்பல திருவிளையாடல்கள் நடந்ததைக் கண்ட நாரதர், ஒருநாள் கம்சனிடம் நேரில் வந்து யசோதையின் குழந்தை தேவகியிடமும், தேவகியின் குழந்தை யசோதையிடமும் மாற்றப்பட்டது முதலான நடந்த செய்திகள் அனைத்தையும் ஒன்றுவிடாமல் நடந்தது நடந்தபடியே கூறலானார். (1—3)</p>
<p class="Text">திவ்விய ஞானமுள்ள (முக்காலமும் அறிந்த) தேவரிஷி நாரதர் இவ்வாறு சொன்னதைக் கேட்ட தீயபுத்தி கம்சன் வசுதேவரின் மேல் மிகுந்த கோபம் கொண்டான். (4)</p>
<p class="Text">மிக்க சினம் கொண்ட கம்சன் அனைத்து யாதவர்கள் முன்னிலையில் வசுதேவரைப் பலவாறாக நிந்தித்து மற்ற யாதவர்களையும் நிந்தித்தான். அதன்பின் இவ்வாறு கூறலானான்—— “இப்போது இளமைப்பருவத்தில் இருக்கிற இராமகிருஷ்ணர்கள் நல்ல பலசாலிகளாக ஆவதற்கு முன் அவர்கள் இருவரையும் கொன்றுவிட வேண்டும். ஏனெனில், அவர்கள் இருவரும் இன்னும் பெரியவர்களாக யௌவனப் பருவமுள்ளவர்களாக ஆகிவிட்டால் அவர்களை வெல்ல முடியாது. ஆகவே, அவர்களை முளையிலேயே கிள்ளிவிட வேண்டும். (5,6)</p>
<p class="Text">என்னிடம் மிக்க பராக்கிரமம் கொண்ட சாணூரன், மிகுந்த பலசாலியான முஷ்டிகன் போன்ற மல்லர்கள் இருக்கிறார்கள். இவர்களோடு மல்யுத்தம் செய்யச் சொல்லி தீய எண்ணம் கொண்ட (அந்த இரண்டு) சிறுவர்களையும் கொல்லச் செய்வேன். தனுர்யாகம் (வில் வேள்வி) நடப்பதாகக் கூறி, அவ்விருவர்களையும் கோகுலத்திலிருந்து இங்கு அழைத்து வந்து, அவர்கள் இருவர்களையும் கொல்வதற்காகப் பற்பல உபாயங்களைச் செய்வேன். (7,8)</p>
<p class="Text">அவ்விருவர்களையும் இங்கு அழைத்து வர சுவபல்கர் என்பவருடைய மகனான அக்ரூரரைக் கோகுலத்திற்கு அனுப்புவேன். அவர் யாதவர்களுக்குள் உயர்ந்தவரும் மிகுந்த வீரரும் ஆவார். அல்லது பிருந்தாவனத்தில் திரிந்து கொண்டிருக்கும் கோரமான அசுரனான கேசி என்பவனுக்குக் கட்டளையிட்டு அவர்களை அங்கேயே கொல்லும்படிச் செய்வேன். (9,10)</p>
<p class="Text">ஒரு வேளை வசுதேவரது மகன்களான அவர்கள் இருவரும் அதில் தப்பித்து, இங்கே என்னிடம் வருவார்களேயாகில் குவலயாபீடம் என்னும் எனது யானையை ஏவி, அவர்களைக் கொன்றுவிடுவேன்.” (11)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சிந்தித்த தீயபுத்தி கம்சன் வீரர்களான பலராமனையும் கண்ணனையும் கொல்ல எண்ணி அக்ரூரரிடம் கூறலானான். (12)</p>
<p class="Text"><span class="char-style-override-7">கம்சன் கூறுகிறான்——</span> “ஏ தானபதே! என் மகிழ்ச்சிக்காகத் தாங்கள் நான் சொல்வதைத் தடையின்றிச் செய்ய வேண்டும். தாங்கள் இங்கிருந்து தேரிலேறி நந்தனுடைய கோகுலத்திற்குச் செல்லவேண்டும். (13)</p>
<p class="Text">அங்கு ஸ்ரீமந்நாராயணனது அம்சமாக வசுதேவருக்குப் பிறந்துள்ள இரண்டு தீயப்பிள்ளைகள் வளர்ந்து வருகிறார்கள். அவர்கள் இருவரும் என்னைக் கொல்வதற்காகவே பிறந்துள்ளனர். (14)</p>
<p class="Text">இங்கு எனது அரண்மனையில் வருகிற சதுர்த்தசி அன்று ‘வில் திருவிழா’ நடக்க இருக்கிறது. அது சமயம் அவர்கள் இருவர்களையும் மல்யுத்தத்திற்காக அங்கு சென்று தாங்கள்தான் இங்கு அழைத்து வரவேண்டும். என்னிடம் சாணுரன், முஷ்டிகன் என்ற மற்போர் வீரர்கள் இருவர் இருக்கிறார்கள். அந்த வில்விழாவில் அவர்கள் இருவருடனும் அந்த வசுதேவ மைந்தர்கள் இருவரும் மற்போர் செய்வதை இங்குள்ள அனைவரும் கண்டு களிக்கட்டும். (15,16)</p>
<p class="Text">அல்லது என்னிடம் உள்ள குவலயாபீடம் என்கிற யானை மாவுத்தனால் தூண்டப்பட்டு அந்தப் பாவிகளான வசுதேவப் புதல்வர்களைக் கொல்லட்டும். இவ்வாறு அவர்கள் இருவரையும் கொன்றபின் தீயஎண்ணம் கொண்ட வசுதேவரையும், நந்தகோபனையும், தீயபுத்தியுள்ள என் தந்தையான உக்ரசேனரையும் நானே கொன்றுவிடுவேன். (17,18)</p>
<p class="Text">அதன்பின் என்னைக் கொல்ல நினைத்த அத்தனை கோபர்களுடைய அனைத்து மாட்டுச் செல்வங்களையும், அசையும்—அசையாத சொத்துக்களையும் பறித்துக் கொள்ளப் போகிறேன். (19)</p>
<p class="Text">தானபதியே! தாங்கள் ஒருவரைத் தவிர மற்ற யாதவர்கள் அனைவரும் என்னைப் பகைத்தார்கள். ஆகவே, அவர்கள் அனைவரையும் கொஞ்சம் கொஞ்சமாக அழிப்பதற்கு முயற்சி செய்யப் போகிறேன். (20)</p>
<p class="Text">அதன்பின் யாதவர்களே இல்லாத இந்த அரசை யாதொரு தடையுமின்றித் தங்களோடு சேர்ந்து நான் நன்கு அனுபவிக்கப் போகிறேன். ஆகவே வீரரே! எனது மகிழ்ச்சிக்காகத் தாங்கள் இப்பொழுதே ஆய்ப்பாடிக்குச் சென்று (அவ்விருவர்களையும் அழைத்து) வரவேண்டும். (21)</p>
<p class="Text">மேலும் தாங்கள் கோகுலம் சென்றபின் கோபர்களிடம் எருமைத்தயிர், பால், வெண்ணெய், நெய் முதலியவற்றை இங்கு எடுத்து வரும்படிக் கட்டளையிட வேண்டும்.” (22)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு கம்சனால் கட்டளையிடப்பட்ட மகாபாகவதரான அக்ரூரர் ‘நாளை வெகுவிரைவில் சென்று ஸ்ரீகிருஷ்ணனைக் காணப் போகிறேன்’ என்று மனதில் நினைத்து மகிழ்ந்தார். ஸ்ரீமாதவனான கண்ணனிடம் மிகவும் அன்புகொண்ட அக்ரூரர் கம்சனிடம் “தங்கள் கட்டளைப்படியே செய்கிறேன்” என்று கூறிவிட்டு, ஓர் அழகிய தேரில் ஏறி வடமதுரையை விட்டு வெளிக் கிளம்பினார். (23,24)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதினைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-16">பதினாறாவது அத்தியாயம் — கேசியின் வதம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இங்கு பிருந்தாவனத்திற்கு அருகில் திரிந்து கொண்டிருந்த தன் பலத்தினால் செருக்குற்றிருந்த கேசி என்னும் அசுரன், கம்சனது தூதுவனால் ஏவப்பட்டு ஸ்ரீகிருஷ்ணனைக் கொல்ல வேண்டும் என்னும் விருப்பத்தினால் குதிரையின் வடிவம் தாங்கிப் பிருந்தாவனத்திற்குள் நுழைந்தான். (1)</p>
<p class="Text">அவன் தன் குளம்புகளினாலே பூமியைப் பிளந்து கொண்டும், பிடரி மயிர்களினால் ஆகாயத்திலுள்ள மேகங்களைச் சின்னாபின்னமாக்கிக் கனைத்துக் கொண்டும், தன் குதித்தோடும் திறத்தினால் சந்திரசூரியர்களுடைய வழியைத் தாண்டிக் கொண்டும், பெருத்ததாகக் கனைத்துக் கொண்டு அங்கிருந்த இடையர்களைத் துன்புறுத்தினான். (2)</p>
<p class="Text">அந்த குதிரை வடிவனான அசுரன் கேசியின் கனைத்தல் சத்தத்தைக் கேட்டு பயந்து நடுங்கிய கோபர்களும் கோபியர்களும் ஸ்ரீகண்ணனைச் சரணம் புகுந்தனர். (3)</p>
<p class="Text">அப்போது கண்ணன் ‘காத்தருள் கண்ணா! கண்ணா காத்தருள்’ என்று கூவியழைப்பதைக் கேட்ட ஸ்ரீகிருஷ்ணன் நீருண்ட மேகம் போல் கர்ஜனை செய்து கொண்டு அவர்களை நோக்கிக் கம்பீரமாகக் கூறலானார். (4)</p>
<p class="Text">“ஹே கோபாலர்களே! நீங்கள் அனைவரும் இந்த கேசி என்னும் அசுரனைக் கண்டு பயப்பட வேண்டாம். நீங்கள் அனைவரும் இடைச்சாதியல்லவா? அவ்வாறிருக்க, நீங்கள் இவ்வாறு பயந்து வீரர்களுக்கேயான வீரம் என்கிற ஒரு பெரும்பேற்றை ஏன் பயனற்றதாக ஆக்குகிறீர்கள்? ஏன் ஏளனப்படுத்துகிறீர்கள்? (5)</p>
<p class="Text">இவனோ அற்ப பலமுள்ளவன். சும்மா கனைத்து ஆரவாரம் செய்கிறான். இவன் நாடகமாடும் ஒரு குதிரை. இவன் தீயவன். அரக்கர்கள் இவன் மேலேறி சவாரி செய்வார்கள். உங்களை இவனால் என்ன செய்ய முடியுமென்று நினைக்கிறீர்கள்? (6)</p>
<p class="Text">(இவ்வாறு கிருஷ்ணன் கூறி, அந்த இடையர்களைத் தைரியப்படுத்திவிட்டு, கேசி என்னும் அசுரனிடம் கூறவாரம்பித்தார்——) “அடே துஷ்டனே! என்னிடம் வா! பினாகம் என்னும் வில்லைக் கையிலேந்திய வீரபத்திரர், தக்ஷனுடைய வேள்வியில் பூஷா என்கிறவனுடைய பற்களை உதிர்த்ததுபோல், கிருஷ்ணனான நான் இப்பொழுது உன் பற்களையெல்லாம் உதிரும்படிச் செய்கிறேன்.” (7)</p>
<p class="Text">இவ்வாறு வீரமுழக்கம் செய்து கொண்டு கண்ணன் கேசியின் எதிரில் செல்ல, குதிரை உருக்கொண்ட அந்த அசுரனும் தன் வாயைத் திறந்து கொண்டு கண்ணனை நோக்கி ஓடி வந்தான். அப்பொழுது கண்ணன் தன் திருக்கையை நன்கு பெருத்ததாக ஆக்கி அத்தீயோனான அசுரனது வாயினுள் விட்டான். (8,9)</p>
<p class="Text">கேசியின் வாயினுள் நுழைந்த ஸ்ரீபகவானுடைய கையின் தாக்குதலால் அவனது அனைத்துப் பற்களும் வெண்முகிற்துண்டங்கள் போல் சிதறி விழுந்தன. (10)</p>
<p class="Text para-style-override-7">அந்தணரே! அப்பொழுது அவனது வாயினுள் நுழைந்த ஸ்ரீகிருஷ்ணனது திருக்கை பெருக ஆரம்பித்தது. அது எப்படி பெருகிற்று தெரியுமா? நோய் ஆரம்பித்த பொழுதே அதைச் சிகிச்சை செய்யாமல் விட்டால் அது எவ்வாறு வளர்ந்து உயிருக்குக் கேடு விளைவிக்குமோ, அவ்வாறே ஸ்ரீகிருஷ்ணனது திருக்கையும் வளர்ந்தது. (11)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span></p>
<p class="Foot-Note para-style-override-7">நோய் வளருதலை வள்ளுவர் கூறுகிறார்——</p>
<p class="Foot-Note-Slok">தீயள வன்றித் தெரியான் பெரிதுண்ணின்</p>
<p class="Foot-Note-Slok">நோயள வின்றிப் படும்.</p>
<p class="Foot-Note-Right para-style-override-9">— திருக்குறள் 947)</p>
<p class="Text">அப்பொழுது கேசியினது உதடுகள் பிளந்ததனாலே நுரையோடு ரத்தத்தைக் கக்கினான். அவனது நாடி நரம்புகள் தன் வலியை இழந்தன; கண்கள் பிதுங்கின. (12)</p>
<p class="Text">அதன்பின் மலமூத்திரங்களை விட்டுக் கொண்டு கால்களால் பூமியை (நிலத்தை) உதைத்துக் கொண்டு, வேர்வையினால் உடல் சில்லிட்டுக் கிடக்க அசைவின்றிக் கீழே விழுந்தான். (13)</p>
<p class="Text">பகவான் கையை அப்படியே பெரிதாக்க, அக்குதிரை இரண்டு பிளவாகப் பிளந்தது. அப்போது அக்குதிரையின் உடலின் இரு பாகங்களும் ஒவ்வொரு கண்காதுகள் உடையனவாக, இரண்டிரண்டு கால்களுடன் பாதி பாதி வாலுடன் ஒவ்வொரு மூக்குத்துளையுடையனவாக விளங்கின. (14,15)</p>
<p class="Text">இவ்வாறாகக் கண்ணன் அக்கேசி என்கிற அசுரனை வதம் செய்து, உடலில் எவ்விதச் சோர்வுமின்றி மனநிறைவோடும் புன்சிரிப்போடும் நிற்க, அவரைச் சுற்றி இடைப்பிள்ளைகள் மகிழ்ந்துக் கொண்டாடி நின்றனர். (16)</p>
<p class="Text">அப்பொழுது கேசியைக் கொன்றதைக் கண்டு வியந்த கோபர்களும் கோபியர்களும் அனுராகத்தினால் மிகவும் அழகாக விளங்கும் தாமரைக்கண்ணனான கண்ணனைப் புகழ்ந்து கொண்டாடித் துதித்து நின்றனர். (17)</p>
<p class="Text">அந்தணரே! அதன்பின் மேகத்தினிடையில் மறைந்து நிற்கும் நாரத முனிவர், ஸ்ரீகிருஷ்ணன் அளவற்ற பலமும் பராக்கிரமும் கொண்ட கேசியைக் கொன்றதால் மிக்க ஆனந்தம் கொண்டவராக இறைவனைக் குறித்துக் கூறலானார். (18)</p>
<p class="Text">“ஹே ஜகன்னாதா! அச்சுதா! மூவுலகங்கட்கும் துன்பத்தையளித்த இந்த கேசி என்கிற அசுரனைத் தாங்கள் விளையாட்டாகக் கொன்றது மிகவும் நல்லது. நல்ல காரியம் செய்தீர்கள். அதனால் தாங்கள் தன்யனானீர்கள்! (19)</p>
<p class="Text">மனிதனுக்கும் ஒரு குதிரைக்கும் இதுவரையிலும் உண்டாகாமல் அரிதாக தோன்றியிருக்கும் போரைக் காணவே மிகுந்த ஆசையோடும் உற்சாகத்தோடும் விண்ணுலகை விட்டு இம்மண்ணுலகு வந்தேன். (20)</p>
<p class="Text">மது என்னும் அசுரனைக் கொன்றவரே! தாங்கள் இந்த தங்களது ஸ்ரீகிருஷ்ணாவதாரத்தில் என்னென்ன திருவிளையாடல்கள் செய்தீர்களோ, அதைக் கண்ட என் மனம் மிகுந்த வியப்பையும் மகிழ்ச்சியையும் பெற்றது. (21)</p>
<p class="Text">ஸ்ரீகிருஷ்ணா! இக்குதிரை தன் பிடரி மயிரை உதறிச் சிலிர்க்கச் செய்து வானத்தை நோக்கிக் கனைக்குமளவில் இந்திரன் முதலிய அனைத்து தேவர்களும் நடுங்கிப் போவார்கள். (22)</p>
<p class="Text">ஜனார்த்தனா! இவ்வாறு கொடியவனான அந்த கேசியைக் கொன்றதால் இன்று முதல் தாங்கள் இவ்வுலகத்தோரால் ‘கேசவன்’ என்கிற திருநாமத்தால் கொண்டாடப்படுவீர்கள். (23)</p>
<p class="Text">கேசியை வதம் செய்த கேசவா! தாங்கள் பல்லாண்டு பல்லாண்டு வாழக் கடவீர். தங்களுக்கு நன்மைகள் உண்டாகட்டும். இன்று நான் சென்று வருகிறேன். நாளை கம்சனோடு தாங்கள் போரிடுவதைக் காணத் திரும்ப வருவேன். (24)</p>
<p class="Text">இந்நிலவுலகைத் தாங்குபவரே! உக்ரசேனனது மகனான கம்சனை அவனைச் சார்ந்து நிற்கும் தீயவர்களோடுகூட தாங்கள் கொன்றால்தான் தாங்கள் இந்நிலவுலகின் பாரத்தைத் தீர்த்தவராக ஆவீர்கள். (25)</p>
<p class="Text">ஜனார்த்தனா! தாங்கள் நீடுழி வாழ வேண்டும். அந்த கம்சனோடு போரிடுகையில் தாங்கள் மற்ற மன்னர்களோடும் பற்பலவிதமாகச் செய்யும் போர் நிகழ்ச்சிகளை அனைத்தையும் கண்டு களிக்கக் காத்திருக்கிறேன். கோவிந்தா! இப்பொழுது நான் தங்களிடம் விடைகொள்ள விரும்புகிறேன். இன்று தாங்கள் தேவர்களுக்கான பெரியதொரு செயலைச் செய்தீர்கள். தாங்கள் அனைத்தும் அறிந்தவர். நான் சொல்ல என்ன இருக்கிறது? தாங்கள் பல்லாண்டு வாழக் கடவீர். நான் விடைகொள்கிறேன்.” (26,27)</p>
<p class="Text">இவ்வாறு கூறிவிட்டு நாரதர் விண்ணுலகு செல்லவே, கோபியர்கள் தங்கள் திருக்கண்களால் பானம் செய்யும் அமுதுக்கொப்பாகக் கோபர்களால் கொண்டாடப்பட்டுக் கண்ணன் கோகுலத்திற்குச் சென்றார். (28)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதினாறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-17">பதினேழாவது அத்தியாயம் — அக்ரூரர் கோகுலம் செல்லுதல்</p>
<p class="Text"><span class="char-style-override-7">பராசரர் கூறுகிறார்——</span> இங்கு இவ்வாறு இருக்கும்பொழுது கம்சனது ஆணைப்படி அக்ரூரர் கண்ணனைத் தரிசிக்க வேண்டுமென்கிற அவா மீதூற, மறுநாள் காலை வேகமாகச் செல்லும் ஒரு தேரிலேறிக் கொண்டு மதுரையை விடுத்து நந்தகோகுலம் சென்றார். (1)</p>
<p class="Text"><span class="char-style-override-7">அவ்வாறு செல்கையில் அக்ரூரர் இவ்வாறு சிந்திக்கலானார்——</span> ‘இவ்வுலகில் இன்று என்னைப் போல் புண்ணியம் செய்தவர்கள் யாருமே இருக்க மாட்டார்கள். ஏனெனில், ஸ்ரீமந்நாராயணனான ஸ்ரீசக்கரபாணியின் அவதாரமான ஸ்ரீகண்ணனை இன்று நான் என் கண்களால் தரிசிக்கப் போகிறேனே! (2)</p>
<p class="Text">அன்று மலர்ந்த செந்தாமரை மலர் போன்ற திருக்கண்களையுடைய ஸ்ரீமகாவிஷ்ணுவான ஸ்ரீகிருஷ்ணனது திருமுக மண்டலத்தைக் காணப் போகிறேனே! ஆதலால் இன்றுதான் நான் பிறவியெடுத்ததன் பயனைப் பெறப் போகிறேன். இன்று இரவு நற்பொழுதாகக் கழிந்தது. (3)</p>
<p class="Text">தேவகி முதலானவர்கள் செய்த பூசைக்கேற்றவாறு, தன்னை உபாசிப்பவர் விருப்பத்திற்கு ஏற்றவாறு தோன்றி விளங்குவதாகவும், நினைத்த மாத்திரத்திலேயே அனைத்து பாவங்களையும் போக்குவதாகவும் உள்ள தாமரை மலரையொத்தத் திருக்கண்களோடு விளங்கும் எம்பெருமானின் திருமுக மண்டலத்தை மனதாரச் சேவிப்பேனன்றோ! (4)</p>
<p class="Text para-style-override-7">எந்த இறைவனிடமிருந்து வேதங்களனைத்தும் மற்றும் வேதாங்கங்களான சிக்ஷை, வியாகரணம், சந்தஸ், நிருக்தம், ஜோதிடம், கல்பம் ஆகியன தோன்றியதோ, எது சூரியன் முதலிய ஜோதிகளுக்கும் ஜோதியாக விளங்குமோ, அந்த இறைவனின் திருமுக மண்டலத்தை இன்று நான் காணப் போகிறேனே! (5)</p>
<p class="Foot-Note para-style-override-14">(<span class="char-style-override-7">ஒப்புநோக்குக:—</span></p>
<p class="Foot-Note-Slok">யோ வேதா<span class="char-style-override-38">3</span>தெ<span class="char-style-override-38">3</span>ள ஸ்வார ப்ரோக்தோ</p>
<p class="Foot-Note-Slok">வேதா<span class="char-style-override-38">3</span>ந்தே ச ப்ரதிஷ்டித:</p>
<p class="Foot-Note-Right">— தைத்திரீயம்</p>
<p class="Foot-Note-Slok">தத்<span class="char-style-override-38">3</span> வேத<span class="char-style-override-38">3</span> கு<span class="char-style-override-38">3</span>ஹ்யோபநிஷத்ஸு கூ<span class="char-style-override-38">3</span>ட<span class="char-style-override-38">4</span>ம்</p>
<p class="Foot-Note-Slok">தத்<span class="char-style-override-38">3</span> ப்<span class="char-style-override-38">3</span>ரஹ்மா வேத<span class="char-style-override-38">3</span>தே ப்<span class="char-style-override-38">3</span>ரஹ்ம யோநிம்</p>
<p class="Foot-Note-Right">— சுவேதாஶ்வதரம் 516</p>
<p class="Foot-Note-Slok">‘தேஜஸாமபி தேஜஸ்வீ’</p>
<p class="Foot-Note-Right para-style-override-9">— ஆதித்யஹ்ருதயம்)</p>
<p class="Text">வேள்விகள் அனைத்திற்கும் அதிபதியான எந்த புருஷோத்தமன் அனைத்து வேள்விகளிலும் யக்ஞம் செய்யும் யஜமானனாலே பூசிக்கப்படுகிறானோ, அந்த வேதபுருஷனான ஸ்ரீகிருஷ்ணனை இன்று நான் தரிசிக்கப் போகிறேன். (6)</p>
<p class="Text">இந்திரன், எந்த இறைவனை நூறு அசுவமேத வேள்விகளைச் செய்து தேவர்கோனான பதவியைப் பெற்றானோ, அந்த கேசவனை இன்று நான் தரிசனம் செய்யப் போகிறேன். அந்த இறைவன் முன்னைப் பழம் பொருட்கும் முன்னைப் பழம் பொருள். அவன் நீக்கமற எங்கும் நிறைந்தவனாயிற்றே! (7)</p>
<p class="Text">பிரும்மதேவர், ஸ்ரீருத்ரன், இந்திரன், அசுவினிதேவர்கள், எட்டு வசுக்கள், பன்னிரண்டு ஆதித்யர்கள், ஏழு மருத்துக்கள் முதலியவர்களில் எவர்களும் எந்த இறைவனது சொரூபத்தை அறிய மாட்டார்களோ, அந்த ஸ்ரீஹரி இன்று என் கண்களுக்குப் புலப்படப் போகிறாரே! (8)</p>
<p class="Text">அனைத்து ஜீவராசிகளுக்கும் ஆன்மாவாக, எல்லாம் அறிந்தவராக, சகல சொரூபராக, சர்வ பூதங்களிலும் உள்நின்று அவற்றை இயக்குபவராக, இத்திருமேனியன், ‘இந்தத் திருநாமம் உடையவன்’ என்று நினைக்கவும் இயலாதவராக, எங்கும் நீக்கமற நிறைந்தவராக, வளர்தல், குறைதல், நிறைதல் என்கிற ஆறு விகாரங்கள் அற்றவராக விளங்கும் இறைவன் இன்று என்னோடு பேசப் போகிறாரன்றோ! (9)</p>
<p class="Text">பிறவியற்ற எந்த இறைவன் மத்ஸ்யம், கூர்மம், வராகம், ஹயக்ரீவர், நரசிங்கர் முதலிய திருமேனிகளைத் தாங்கி இவ்வுலகைக் காத்தருளினாரோ, அந்த இறைவனே இன்று என்னோடு அளவளாவிப் பேசப் போகிறாரே! (10)</p>
<p class="Text">இப்போதும் எந்த உலகநாதன் தன் திருவுள்ளத்தில் இருக்கும் காரியத்தை நிறைவேற்றும் பொருட்டுத் தமது திருவுள்ளத்தின்படியே மானிடத் திருமேனியோடு திருவவதாரம் செய்தருளினாரோ, அந்த இறைவன் இப்போது என்னோடு அளவளாவிப் பேசப் போகிறாரே. (11)</p>
<p class="Text">எந்த இறைவன் அனந்தன் என்கிற ஆதிசேஷத் திருமேனி கொண்டு தன் திருமுடியினாலே இந்நிலவுலகைத் தாங்குகிறாரோ, எந்த இறைவன் இப்போது இவ்வுலகிற்கு நன்மை செய்யவேண்டி மானிடத் திருமேனி தாங்கி வந்திருக்கிறாரோ, அந்த இறைவன் என்னை ‘அக்ரூரா’ என்று அழைப்பாரன்றோ! (12)</p>
<p class="Text para-style-override-7">தந்தையென்றும், தனயனென்றும், நண்பனென்றும், உடன்பிறந்தவனென்றும், தாயென்றும், சுற்றமென்றும், பலபடியான பற்றாக நிற்கின்ற எவருடைய மாயையைக் கடப்பதற்கு இவ்வுலகம் திறமையற்றதோ, அந்த மாயைக்குத் தலைவரான எம்பெருமானுக்கு ‘நம:, நம:’ என்று திரும்பத் திரும்ப வணக்கம் கூறுகிறேன். (13)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span></p>
<p class="Foot-Note-Slok">தாயே தந்தையென்றும்</p>
<p class="Foot-Note-Slok">தாரமே கிளைமக்களென்றும்</p>
<p class="Foot-Note-Slok">நேரயே பட்டொழிந்தேன்</p>
<p class="Foot-Note-Slok">உன்னைக் காண்பதோராசையினால்</p>
<p class="Foot-Note-Right para-style-override-9">— பெரிய திருமொழி 1/9/1)</p>
<p class="Text para-style-override-7">எந்த இறைவனைத் தன் இதயகமலத்தில் இருத்தி வைத்ததுடன் ஒருவன் இந்த யோகமாயை என்கிற பரவி நிற்கும் அவித்யை என்னும் அறியாமையாகிற காரிருளைக் கடந்து செல்வானோ, அந்த அவித்தையை நீக்கும் ஸத்வித்யா சொரூபியான ஸ்ரீஹரியை நமஸ்கரிக்கிறேன். எவர் வேள்வி செய்பவர்களாலே ‘யக்ஞபுருஷன்’ என்றும், பகவத் பக்தர்கள் அதாவது பாஞ்சராத்ரநிஷ்டர்களாலே ‘ஸ்ரீவாசுதேவன்’ என்றும், வேதாந்திகளாலே அதாவது ஞானநிஷ்டர்களாலே ‘ஸ்ரீவிஷ்ணு’ என்றும் அழைக்கப்படுகிறாரோ, அந்த இறைவனைத் திரும்பத் திரும்ப வணங்குகிறேன். (14,15)</p>
<p class="Foot-Note para-style-override-7">(<span class="char-style-override-7">குறிப்பு:—</span> பாஞ்சராத்திரமாவது வைஷ்ணவம், சைலம், ஸௌரம், காணாபத்யம், சாக்தம், கௌமாரம் என்றும் ஆறு மதங்களுள் தன்னை நீக்கி பாக்கியுள்ள ஐந்து மதங்களையும் இருளுக்கு ஆதாரமான இரவாகச் செய்து, தான் மட்டும் சூரியனைப் போல் ஒளிர்ந்திருப்பது என்பதாகும். இது ‘ரஹஸ்யாம்நாயம்’ என்றும், ‘மூல வேதம்’ என்றும், ‘ஏகாயன வேதம்’ என்றும், பிரசித்தி பெற்ற மூல வேதத்தின் உபப்பிரும்மண வடிவான நூற்றெட்டு சம்ஹிதைகள் கொண்டது. சர்யை, கிரியை, யோகம், ஞானம் என நான்கு பிரிவுகளை உடையது. இவற்றுள் பௌஷ்கரம், பாவேசுவரம், பாஞ்சராத்ரம் என்கிற மூன்று சம்ஹிதைகளே சங்கர்ஷணமூர்த்தியால் உபதேசிக்கப்பட்டவை. இதில் நிலை கொண்டவர்கள் ‘பாஞ்சராத்ர நிஷ்டர்’ எனப்படுவார்கள்.</p>
<p class="Foot-Note">‘வாசுதேவன்’ = அனைத்து வஸ்துக்களிலும் பரந்து நிற்பவர். ‘விஷ்ணு’ = எங்கும் ஒரே சீராகப் பரந்து நிற்பவர். இதில் சொல் மாற்றமேயொழிய, பொருள் மாற்றமில்லை.)</p>
<p class="Text">அனைத்துலகங்கட்கும் ஆதாரபூதனாக, அனைத்துலகங்கட்கும் மேலிருப்பவனாக, அனைத்து உலகங்களையும் காத்தருள்பவனாக விளங்கும் எம்பெருமானிடத்திலே, அசையும்—அசையாத (சேதன—அசேதன) சொரூபமாய் இருக்கும் இப்பிரபஞ்சம் அனைத்தும் அனைத்துவிதத்தினாலேயும் நிலைபெற்றிருக்கிறதோ, அந்த சத்தியத்தினாலே அந்த எம்பெருமான், ‘நீ கம்சனைச் சேர்ந்தவன்’ என்று திருவுள்ளம் சீறாமல் என்னிடம் சாந்தசொரூபனாக இருக்கவேண்டுமே? (16)</p>
<p class="Text">எந்த கண்ணனை நினைத்தமாத்திரத்திலே ஒருவன் அனைத்து நன்மைகளுக்கும் பாத்திரனாக ஆவானோ, அந்தப் பிறப்பிலியான, நித்தியரான ஸ்ரீஹரியை நான் அடைக்கலமாகப் பற்றுகிறேன்’ (என்று வழிநெடுக அக்ரூரர் மனதில் நினைத்தவாறே கோகுலம் நோக்கிச் சென்றார்). (17)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பக்தி மேலோங்கி நிற்றலால் வணங்கிய மனதுடைய அக்ரூரர் இவ்வாறு நினைத்துக் கொண்டே சூரியன் மறையும் சற்று நேரம் முன்பே கோகுலம் சென்றடைந்தார். (18)</p>
<p class="Text">அங்கு சென்றவர் அன்றலர்ந்த நீலத்தாமரை போன்று ஒளிரும் ஸ்ரீகிருஷ்ணனை பசுமாட்டுக் கொட்டகையில் பால் கறக்குமிடத்தில் கன்றுகளுக்கு மத்தியில் நிற்கக் கண்டார். (19)</p>
<p class="Text">அவருடைய திருக்கண்களோ அன்றலர்ந்த செந்தாமரையை ஒத்திருந்தது. மார்பில் ஸ்ரீவத்ஸம் என்னும் மரு. பருத்துருண்ட நீண்ட திருக்கரங்கள். அகன்று பரந்த திருமார்பு. நீண்டு உயர்ந்து கூர்மையான திருநாசிகை. புன்னகைப்பூத்து விளங்கும் அழகான தாமரை போன்ற திருமுகம், உயர்ந்த சிவந்த நகங்களோடு கூடித் தரையிற்பதிந்து நிற்கும் திருவடித்தாமரைகள். (20,21)</p>
<p class="Text">அரையில் பொன்னாடை திகழ, திருமார்பில் வனமாலை, வெண்டாமரை மலரைத் திருமுடியில் சேகரமாக அணிந்திருந்ததனாலே, கொடுமுடியில் சந்திரன் உதிக்கப் பெற்ற நீலமலை போன்ற திருமேனி கொண்ட ஸ்ரீகிருஷ்ணனை முதலில் கண்டார். (22)</p>
<p class="Text">அந்தணரே! அவர் அருகில் அன்னப்பேடு, அல்லி மலர், சந்திரன் போன்று வெண்மை திருமேனியுள்ளவராக, நீலப்பட்டாடை உடுத்திய யாதவ குல நந்தராகிய ஸ்ரீபலபத்திரரான பலராமனைக் கண்டார். (23)</p>
<p class="Text">அகன்று பருத்த தோள்கள், உன்னதமான கழுத்து, மலர்ந்த திருத்தாமரையொத்த திருமுகம், கருமுகில் வரிசை சூழப் பெற்ற கைலாசமலை போல் விளங்கினார் ஸ்ரீபலராமர். (24)</p>
<p class="Text">முனிவரே! இவ்வாறு விளங்கும் அவ்விரு பாலர்களையும் கண்ட பேரறிஞரான அக்ரூரரது திருமுகம் மலர்ந்த தாமரையை ஒத்தது, உடல் புல்லரித்தது. (25)</p>
<p class="Text">(இவ்வாறு கண்ட அக்ரூரர் மனதோடு பேசிக் கொண்டார்.) ‘இதோ இரண்டு உருவாகத் தெரியும் இவர்களில், எவர் பகவான் ஸ்ரீவாசுதேவரின் அம்சமாகத் திருவவதாரம் செய்தாரோ, அவரே பரந்தாமன். அதுவே உயர்ந்த தேஜஸ். அவரே அடையத்தக்க மேன்மையான பொருள். (26)</p>
<p class="Text">உலகைப் படைத்துக் காத்தருளும் இவரைக் கண்டதனாலே எனது இரு கண்களும் பிறவிப்பயனைப் பெற்றன. ஆனால், அவருடைய திருமேனியைத் தீண்டி ஆலிங்கனம் செய்து கொண்டு என்னுடைய உடம்பும் பிறவிப்பயனைப் பெறுமா? (27)</p>
<p class="Text">எந்த திருக்கரங்களின் திருவிரல்கள் பட்ட மாத்திரத்திலே ஒருவன் அனைத்துப் பாவங்களினின்றும் விடுதலை பெற்று குற்றமற்ற பல சித்திகளைப் பெறுவானோ, அந்த ஸ்ரீமானான அனந்தனின் திருக்கை தாமரை மலரை என் முதுகில் வைக்கப் பெறுவேனோ? (28)</p>
<p class="Text">எந்த இறைவன் தீப்பிழம்பு, மின்னல், சூரியனுடைய கிரணங்கள் போல் ஒளிரும் தன் சுதர்சன சக்கரத்தைப் பிரயோகித்து, தைத்தியத் தலைவனான கம்சனுடைய சேனைகளை அழித்து, அவ்வசுரர்களது மனைவிமார்களுடைய கண்களில் இட்டிருக்கும் மையைக் கரையச் செய்யப் போகிறாரோ? (29)</p>
<p class="Text">மேலும் எந்த இறைவனுடைய திருக்கரத்திலே பலிச்சக்கரவர்த்தி பூதானம் செய்வதாகக் கூறி ஒரு சொட்டு நீர்விட்டு பாதாள உலகில் மனங்கவர் திவ்விய போகங்களையும், பின் ஒரு மன்வந்தரம் முழுவதும் பகைவர்கள் துன்பமின்றித் தேவ சரீரமும் தேவர்கோனாக இருப்பதையும் பெற்றானோ? அந்த இறைவனான ஸ்ரீவிஷ்ணு பகவானான ஸ்ரீகிருஷ்ணன் இயல்பாகக் குற்றமில்லாத என்னை ‘கம்சனோடு சேர்ந்தவன் இவன்’ என்று குற்றமுள்ளவனாக எண்ணி விடுவாரோ? தெரியவில்லையே. அவ்வாறு சாதுக்களால் ஒதுக்கப்பட்ட என்னுடைய இப்பிறவியே வீணானதன்றோ? அவ்வுடல் இருந்துதான் என்ன பயன்? (30,31)</p>
<p class="Text">அந்தோ! நாம் இப்படி எண்ணுவதும் தவறாகும். ஏனெனில், ஞானமே வடிவெடுத்த தூய சத்துவமயமான விருப்பு—வெறுப்பு என்கிற குற்றமில்லாமல் எப்போதும் தன் சொரூபத்திலேயே ரமிப்பவராக, அனைத்து ஜீவராசிகளின் இதயகமலத்திலும் எழுந்தருளியிருக்கும் எம்பெருமானுக்குத் தெரியாததும் உண்டோ? ஆகையால், என்னுடைய இதயத்தில் கவடு இருப்பதும் இல்லாததும் அவர் தெரிந்து கொள்வாரே. எனவே, என்னை ஒதுக்கிவிடாமல் திருவுள்ளம் பற்றுவார். (32)</p>
<p class="Text">ஆகவே, நான் பிரும்மருத்ராதிகளுக்கும் ஈசுவரனாய், புருஷோத்தமனாய் இருக்கிற ஸ்ரீமந்நாராயணனுடைய அம்சாவதாரமாய் ஆதிஅந்தமில்லாதவராகத் திகழும் இந்த ஸ்ரீகிருஷ்ணனைப் பக்தியால் கனிந்து வணங்கிய மனதோடு கிட்டக் கடவேன்’ என்று மனதில் நினைத்தார். ‘அவர் என்னைக் கைவிட மாட்டார்’ என்கிற பூர்ண நம்பிக்கை எனக்கு இருக்கிறது. (33)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதினேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-18">பதினெட்டாவது அத்தியாயம் — பகவான் மதுரை செல்லுதலும், கோபியர்களின் விரகமும், அக்ரூரர் மயங்குதலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! யது வம்சத்தில் பிறந்த அக்ரூரர் இவ்வாறு மனதில் சிந்தித்துக் கொண்டே கோகுலம் சென்று, அங்கு ஸ்ரீகிருஷ்ணனைக் கண்டு அவருடைய திருவடிகளில் வீழ்ந்து ‘அடியேன் அக்ரூரன்’ என்று கூறித் தலைசாய்த்து வணங்கினார். (1)</p>
<p class="Text">பகவானும் கொடி, வஜ்ரம், தாமரை முதலிய ரேகைகளினால் அழகாக விளங்கும் தமது திருக்கரங்கள் கொண்டு மிகுந்த மகிழ்ச்சியோடு அவரை வாரித் தூக்கி எடுத்து தன் மார்போடு அணைத்துக் கொண்டார். முறைப்படி அக்ரூரர் பலராமன், ஸ்ரீகிருஷ்ணன் ஆகிய இருவரையும் வணங்கி நிற்க, அவர்கள் இருவரும் மிகுந்த ஆனந்தத்தோடு அவரை அழைத்துக் கொண்டு தம் மாளிகைக்கு எழுந்தருளினார்கள். (2,3)</p>
<p class="Text">அதன்பின் அக்ரூரரிடம் மதுரையில் உள்ளவர்களது யோகக்ஷேமங்களைப் பற்றி வினவி அறுசுவை உண்டியை உண்டு சற்றே இளைப்பாறியபின், மதுரையில் தீயவனான கம்சன் வசுதேவரையும் தேவகியையும் நிந்தித்துத் துன்பப்படுத்தியது, தன் தந்தையான உக்ரசேனரிடம் மனப்பகை கொண்டு அவரிடம் தவறாக நடந்து கொண்டது, தன்னை ‘என்ன காரணம் பற்றிக் கோகுலத்திற்கு அனுப்பினான்’ என்பது பற்றிய அனைத்து செய்திகளையும் கண்ணனிடம் அக்ரூரர் கூறினார். (4—6)</p>
<p class="Text">தேவகியின் புதல்வரான பகவான் ஸ்ரீகிருஷ்ணனும் இவற்றையெல்லாம் நன்கு கேட்டுவிட்டு “தானபதியே! இப்பொழுது எனக்கு எல்லாம் நன்கு புரிந்தது. (7)</p>
<p class="Text">பெரியோரே! இந்த விஷயத்தில் எனக்கு எது நல்லது எனத் தோன்றுகிறதோ, அதைக் கட்டாயம் செய்வேன். இப்பொழுது நான் கம்சனைக் கொன்றுவிட்டதாகவே தாங்கள் கொள்ளலாம். இதில் நீங்கள் எந்தவித விசாரமும் கொள்ள வேண்டாம். நாளை நானும், எனது அண்ணனான பலராமனும் தங்களோடு மதுரைக்கு வருகிறோம். எங்களோடு கோப விருத்தர்களும் பல காணிக்கைப் பொருட்களை எடுத்துக் கொண்டு வருவார்கள். (8,9)</p>
<p class="Text">வீரரே! இன்றிரவை இங்கேயே நீங்கள் சுகமாகக் கழிக்கலாம். எவ்விதச் சிந்தையும் கவலையும் வேண்டாம். இன்றிலிருந்து மூன்று நாட்களுக்குள் நான் கம்சனை அவனது சுற்றத்தாரான அசுரர்களுடன் கட்டாயம் கொல்வேன்” என்றருளிச் செய்தார். (10)</p>
<p class="Text"><span class="char-style-override-7">பராசரர் கூறுகிறார்——</span> அதன்பின் ஸ்ரீகிருஷ்ணன் அனைத்து கோபர்களிடமும் கம்சனது கட்டளையைப் பற்றிக் கூறிவிட்டு, அக்ரூரர், பலராமன் ஆகிய இருவருடனும் நந்தகோபரது திருமாளிகையில் தூங்கினார். (11)</p>
<p class="Text">மறுநாள் நன்கு பொழுது விடிந்ததும் மிக்க ஒளி படைத்தவர்களான ஸ்ரீகிருஷ்ணனும் பலராமனும் அக்ரூரருடன் மதுரை செல்லத் தயார் செய்து கொண்டிருப்பதைக் கண்ட கோபியர்கள், தோள்வளைகளும் வளைகளும் கைகளிலிருந்து நழுவ, கண்களில் நீர் ததும்பி நிற்க, துக்கத்தினால் நீண்ட மூச்சு வாங்க ஒருவருக்கொருவர் பேசத் தொடங்கினார்கள். (12,13)</p>
<p class="Text">“தோழியர்களே! இன்று கிருஷ்ணன் மதுரைக்குச் சென்றால் திரும்பியும் இங்கே வருவானா என்ன? ஏன் என்கிறீர்களா? அங்கு சென்ற கிருஷ்ணன் அங்கு நகரத்திலுள்ள மங்கையர்களது இனிமையான பேச்சுக்களாகிய அமுதத்தைப் பானம் செய்தல்லவோ நிற்பான். (14)</p>
<p class="Text">அங்கு நகரத்து பெண்டீர்களின் சல்லாப வசனங்களான அமுதத்தைப் பானம் செய்வதில் ஈடுபாடு கொண்ட அவனது மனம், கிராமத்துக் கோபியர்களான நம்மிடம் பற்று கொள்ளுமா என்ன? (15)</p>
<p class="Text">இன்று இந்த கருணையற்ற கடவுள் இந்த கோகுலம் அனைத்திற்கும் வாழ்விற்காதாரமான கண்ணனை நம்மிடமிருந்து பிரித்து, கோபியர்களான நம் மீது ஓர் இடியே விழுந்தது போலச் செய்கிறாரே! (16)</p>
<p class="Text">நகரத்துப் பெண்களுடைய பேச்சுக்களெல்லாம் ஒரு கருத்து உள்ளடங்கித் தொனிக்கப் பெற்றதான புன்னகையோடு கூடியிருக்கும். நடையோ விலாசங்களோடு மிகவும் அழகாக இருக்கும். கடைக்கண் பார்வையோ மனதைச் சுண்டியிழுப்பதாகவும் இருக்கும். ஆதலால், இதுவரை அதையெல்லாம் அறியாமல் நாட்டுப்புறத்திலே வாசம் செய்து கொண்டிருந்த அந்தக் கண்ணன், அங்கே சென்றபின் அவர்களுடைய ஆடல், பாடல் முதலிய விலாசங்களாகிய விலங்கினால் கட்டப்பட்டு, அங்கேயே கிடப்பானானதால் திரும்பவும் நம் பக்கம் வருவான் என்று எந்த எண்ணத்தில் சொல்லலாம்? (17,18)</p>
<p class="Text">இதோ பார்! இந்த அக்ரூரன் என்று பெயர் கொண்ட இந்தக் குரூரனாலே ஏதோ மாயம் செய்யப்பட்டு அதற்கு மயங்கி இந்த கிருஷ்ணன் தேரேறி மதுரைக்குச் செல்கிறானே! (19)</p>
<p class="Text">சிறிதும் தயவில்லாத இந்த அக்ரூரன் ‘நாமெல்லாம் கண்ணனிடத்தில் வைத்த அன்பினால் உருகி நிற்கிறோம்’ என்பதை அறியானோ? அறிந்திருந்தால் நம் கண்களுக்கும் கருத்துக்கும் ஆனந்தத்தை அள்ளித் தரும் நந்தநந்தனனை இவ்வாறு நம்மை விட்டுப் பிரித்து வேறோரிடத்திற்கு அழைத்துச் செல்வானா? (20)</p>
<p class="Text">இதோ பாரடி. சிறிதும் இரக்கமற்ற இந்த கண்ணன்தான் தன் அண்ணனான பலராமனுடன் தேரேறிச் செல்வானா? இவனைப் போகவொட்டாமல் தடுக்க விரைவில் ஏதாவது செய்ய வேண்டுமடி. (21)</p>
<p class="Text">(தன் மாமனார், மாமியார் முதலிய பெரியோர்களது எதிரில் இவ்வாறு செய்ய முடியாமல் தவிக்கும் ஒரு கோபியைக் கண்டு மற்றொருத்தி கூறுகிறாள்——) “அடியே! நீ என்ன சொல்கிறாய்? நமது பெரியோர்கள் எதிரில் இவ்வாறு சொல்ல முடியுமா? என்றுதானே! ரொம்ப அழகாக இருக்கிறது. விரகதாபத்தினால் வெந்து சாம்பலாகும் நம்மைப் பற்றி அவர்களுக்கு என்ன தெரியும்? அவர்களால் என்னதான் செய்ய முடியும்? என்றுதான் பார்க்கலாமே! (22)</p>
<p class="Text">இதோ பார்! இந்த நந்தகோபன் முதலிய கோபர்களும் அந்தக் கண்ணனோடு செல்லத் தயாராகிக் கொண்டிருக்கிறார்கள். இவர்களில் ஒருவராவது கண்ணனைப் போகாமல் திருப்புவதற்கு முயற்சி செய்கிறார்களா பார். (23)</p>
<p class="Text">தோழிமார்களே! மதுரையில் வசிக்கும் பெண்டிர்களுக்கு இன்றிரவு நற்பொழுதாகிறது. ஏன் என்கிறீர்களா? இன்று அவர்களது கண்களாகிற வண்டுகள் ஸ்ரீஅச்சுதனான கண்ணனுடைய திருமுகத்தாமரையிலுள்ள மகரந்தத்தைப் பருகுமே! இங்கிருந்து யாரெல்லாம் எவ்விதத் தடையுமின்றி கண்ணனோடு செல்வார்களோ, அவர்கள் எல்லோரும் கொடுத்து வைத்த புண்ணியசாலிகள். ஏனென்றால், கண்ணனுடைய திருமேனியின் அழகைப் பார்த்துக் கொண்டே தம் உடலனைத்தும் புல்லரிக்க மகிழ்வார்களே! (24,25)</p>
<p class="Text">இன்றைக்கு மதுரா நகரத்தாருடைய கண்கள் அனைத்தும் இந்த கோபாலனுடைய திருமேனியழகைக் கண்டு களிக்கும். அந்த மகாபாக்கியவதிகளான அந்நகரத்துப் பெண்கள் எந்த நற்கனவு கண்டார்களோ, நாமறியோம். ஏனெனில், மதுரை நகரவாசிகளான அந்தப் பெண்கள் தங்களுடைய மலர்ந்தகன்ற திருக்கண்களால் தங்கள் விருப்பம்போல் அதோக்ஷஜனான கண்ணனைக் காணப் போகிறார்களே! (26,27)</p>
<p class="Text">அந்தோ என்ன கொடுமை இது? அந்தக் கடவுள்தான் இத்தனை கொடுமைக்காரரா? கோபியர்களான நம் எதிரில் ஒரு பெரும் செல்வத்தைக் காட்டி அதைப் பார்க்கவிடாமல் கண்களைப் பறித்துக் கொண்டாரே! (28)</p>
<p class="Text">இதோ பாருங்கள். நம்மிடத்தில் கண்ணனுக்கு இருந்த அன்பு தளரத் தளர, அவனது அன்பைப் பெறாத நம்முடைய கைகளில் இருக்கும் வளையல்கள்கூட நம்மோடு இருக்கப் பொறாமல் தளர்கின்றனவே! (கைகளிலுள்ள வளைகள் தளர்வதிலிருந்து தெரிவது என்னவெனில் கிருஷ்ணனை விட்டுப் பிரியப் போகிறோம் என்பதை நினைத்து கைகள் மெலிந்துவிட்டன என்பதேயாகும்.) (29)</p>
<p class="Text">இந்த அக்ரூரன் குரூர இதயம் கொண்டவன். ஆகையாலே தேரை மெதுவாகச் செலுத்தாது வேகமாகச் செலுத்துகிறானே. இவ்வாறு புலம்பித் தவிக்கும் நம்மிடம் யாருக்குத்தான் இரக்கம் தோன்றுகிறது? என்ன செய்வது? (30)</p>
<p class="Text">தோழிகளே! இதோ பாருங்கள். சிறிதுபொழுதுதான் கண்ணன் காணப்பட்டான். ஆனால், இப்போதோ அத்தேரின் உருளைகளால் எழுப்பப்பட்ட துகள்கள் மட்டுமே காணப்படுகின்றன. ஒரு நிமிட நேரத்தில் இதுவும் மறைந்து போகுமே. ஏனெனில், கண்ணன்தான் வெகுதொலைவிற்குச் சென்றுவிட்டானே!” (31)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கோபிகைகள் மிக்க அன்போடு பார்த்துக் கொண்டிருக்க ஸ்ரீகிருஷ்ணனும் ஸ்ரீபலராமனும் நந்தகோகுலத்தைத் தாண்டிச் சென்றுவிட்டார்கள். இவ்வாறு சென்ற ஸ்ரீராமனும் ஸ்ரீகிருஷ்ணனும் அக்ரூரரும் வெகுவிரைவாக ஓடும் குதிரைகள் பூட்டிய ரதத்தில் சென்று நடுப்பகற்பொழுதில் யமுனையின் கரையை அடைந்தனர். (32,33)</p>
<p class="Text">யமுனைக்கரையை அடைந்த அக்ரூரர் ஸ்ரீகிருஷ்ணனிடம் “ஸ்ரீகிருஷ்ணா! நான் இந்த யமுனை நதியில் மாத்யான்ஹிகம் செய்து வரும் வரையில் நீங்கள் இருவரும் இங்கேயே இருங்கள்” என்று கூறிவிட்டு நதியை நோக்கிச் சென்றார். (34)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு அக்ரூரர் கூறவே, அதைக் கேட்ட பகவான் ஸ்ரீகிருஷ்ணனும் “மிக்க நல்லது. சென்று வாருங்கள்” என்று கூறி விடைகொடுத்தனுப்ப பேரறிஞரான அக்ரூரரும் யமுனையில் இறங்கி நீராடி ஆசமனம் முடித்து மாத்யான்ஹிகம் செய்து பின் பரமனைத் தியானிக்கலானார். (35)</p>
<p class="Text">அவ்வாறு தியானிக்கையில் பலபத்ரரான பலராமனை ஆயிரம் தலைகள் கொண்டவராக, மல்லிகை மலர்மாலை போல் வெண்மை நிறத்தவராக, மலர்ந்த செந்தாமரையொத்த திருக்கண்களுடையவராக, மிக்க வாசனையுள்ள வனமாலையைத் திருமார்பில் தரித்தவராக, நீலப்பட்டாடை உடுத்தியவராக, திவ்விய குண்டலங்களையும் திவ்விய கிரீடத்தையும் அணிந்தவராக, வாசுகி, ரம்பன் முதலிய சர்ப்ப மன்னர்களால் சூழப்பட்டவராக, அந்த யமுனாநதி நீரிலே விளங்கக் கண்டார். (36—38)</p>
<p class="Text">இவ்வாறு விளங்கும் பலராமனது திருமடியிலே நீலமேகச்சியாமளராக, செந்தாமரை போன்று சிவந்த திருக்கண்களும் நான்கு திருத்தோள்களும் கம்பீரமான திருமேனியும் உடையவராக திருவாழி முதலிய திவ்விய ஆயுதங்களையும், திவ்வியமான பொன்னாடைகளையும், விசித்திரமான வனமாலையும் தரித்து, இந்திர வில்லினாலும் மின்னற்கொடிகளினாலும் விசித்திரமாகக் காட்சி தரும் கொண்டல் போலத் தோன்றுபவராக, திருமார்பில் ஸ்ரீவத்ஸம் என்கிற மரு பொருந்தித் திருக்காதுகளில் மணிமயமான குண்டலங்களும் திருமுடியில் வெண்டாமரை போன்ற கிரீடமும் இலங்க, யோகசித்தி பெற்ற சகல கல்மஷங்களும் அற்ற சனகசனந்தனாதி முனிவர்களாலே அந்த நதியிலேயே நின்று கொண்டு மூக்கின் நுனியில் வைக்கப்பட்ட கண்பார்வையுடையவர்களால் தியானம் செய்து சேவிக்கப்பட்டு விளங்கும் ஸ்ரீகிருஷ்ணனை அக்ரூரர் கண்டார். (42)</p>
<p class="Text">இவ்வாறு அந்நதியின் நீரில் பலராமனையும் கண்ணனையும் கண்ட அக்ரூரர் மிக்க வியப்பெய்தி ‘இவர்கள் இருவரும் ரதத்திலிருந்து இறங்கி இத்தனை விரைவாக இங்கு எவ்வாறு எழுந்தருளினார்கள்’ என்று சிந்திக்கலானார். (43)</p>
<p class="Text">அப்பொழுது அக்ரூரர் ஏதோ சொல்ல வாயெடுக்கும்போது பகவான் அவர் வாயெடுக்க ஒண்ணாமல் தடுத்தார். உடனே அக்ரூரர் யமுனை நதியிலிருந்து சரேலென்று வெளியே கரைக்கு வந்து பார்க்க, அங்கு திருத்தேரில் அவ்விருவரும் முன்போலவே மானுடத் திருமேனியில் வீற்றிருக்கக் கண்டார். (44,45)</p>
<p class="Text">திரும்பவும் அக்ரூரர் நீரில் மூழ்க, அங்கு அவர்கள் இருவரையும் முன்போலவே திவ்விய மங்கள விக்ரகத்தோடு முனிவர்கள், சித்தர்கள், கந்தர்வர்கள், நாகர்கள் சூழ நின்று துதிப்பதைக் கண்டு வியந்தார். பின் தானபதியான அக்ரூரர் உண்மைத்தத்துவத்தை உணர்ந்தவராக அனைத்துமறிந்த அறிவே வடிவான அச்சுதனான ஸ்ரீகிருஷ்ண பகவானைத் துதிக்கலானார். (46,47)</p>
<p class="Text para-style-override-7"><span class="char-style-override-7">அக்ரூரர் துதிக்கிறார்——</span> “எந்த இறைவன் ‘ஸத்’ என்கிற சொரூபராக விளங்குகிறாரோ, எவரது பெருமை வாக்கிற்கும் மனதிற்கும் எட்டாததோ, எவர் எங்கும் நீக்கமற நிறைந்து விளங்குபவரோ, எவர் காரிய சொரூபத்தில் அநேகராகவும், காரண சொரூபத்தில் ஒருவராகவும் விளங்குபவரோ, அந்த இறைவனுக்கு நமஸ்காரம், நமஸ்காரம். (48)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">திடவிசும் பெரிவளி நீர்நில மிவை மிசை</p>
<p class="Foot-Note-Slok">படர் பொருள் முழுவதுமாயவை யவைதொறும்</p>
<p class="Foot-Note-Slok">உடன் மிசையுயிரெனக் கரந்தெங்கும் பரந்துளன்</p>
<p class="Foot-Note-Slok">சுடர்மிகு சுருதியுனிவையுண்டசுரனே.</p>
<p class="Foot-Note-Right">— திருவாய்மொழி 1/1/7</p>
<p class="Foot-Note-Slok para-style-override-7">‘ஓம் தத் ஸத்’ — மகாவாக்கியம்.</p>
<p class="Foot-Note-Slok">‘ஏகம் ஸத்<span class="char-style-override-38">3</span>விப்ரா ப<span class="char-style-override-38">3</span>குதா<span class="char-style-override-38">4</span>வத<span class="char-style-override-38">3</span>ந்தி’</p>
<p class="Foot-Note-Right para-style-override-9">— ரிக்வேதம்)</p>
<p class="Text para-style-override-7">வாக்கிற்கும் மனதிற்கும் எட்டாத இறைவனே! தாங்களே அனைத்து ஜீவராசிகளிலும் ஆன்மாவாக விளங்குகிறீர்கள். தேவதா யக்ஞத்தில் ஹவிஸ்ஸாக விளங்குகிறீர்கள். பிரபுவே! ஞானங்களின் எல்லையாகவும், அறியப்படாத அளவுள்ளவராகவும், பிரகிருதியான மாயையைக் கடந்தவராகவும் விளங்கும் தங்களுக்குத் திரும்பத் திரும்ப வணக்கம். (49)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note para-style-override-7"><span class="char-style-override-7">‘யத்புருஷேண ஹவிஷா’</span> (எந்த புருஷனான அவியுணவினாலே) — <span class="char-style-override-7">புருஷசூக்தம்.</span></p>
<p class="Foot-Note para-style-override-7"><span class="char-style-override-7">‘ஆதி</span><span class="char-style-override-41">3</span><span class="char-style-override-7">த்யவர்ணம் தமஸ: பரஸ்தாத்’ — புருஷசூக்தம் (‘தம:’</span> என்னும் இருட்டிற்குப் பரமாய் (ஒளியாய்) அதைத் தாண்டி சூரியனைப் போல் ஒளிருபவர்.)</p>
<p class="Foot-Note-Slok">பரந்த தண் பரவையுள் நீர்தொறும் பரந்துளன்</p>
<p class="Foot-Note-Slok">பரந்தவண்ட மீதென நிலவிசும்பொழிவறக்</p>
<p class="Foot-Note-Slok">கரந்த சிவிடந்தொறுமிடந்திகழ் பொருள்தொறும்</p>
<p class="Foot-Note-Slok">கரந்தெங்கும் பரந்துளன் இவையுண்ட சுரனே.</p>
<p class="Foot-Note-Right">— திருவாய்மொழி 1/1/10</p>
<p class="Foot-Note-Slok">‘என்றுமோர் இயல்வினர் என நினைவரியவர்’</p>
<p class="Foot-Note-Right para-style-override-9">— திருவாய்மொழி 1/1/6)</p>
<p class="Text">மேலும் தாங்கள் சப்தம், பரிசம், ரூபம், ரஸம், கந்தம் என்கிற குணங்களோடு கூடின ஐம்பெரும் பூதங்களையும் தன்னுடலாகக் கொண்டவராகப் பஞ்ச பூதங்களுக்கும் ஆன்மாவாகவும், புத்தி—அகங்காரங்களோடு கூடிய பதினோரு புலன்களுக்கும் யஜமானனாகவும், பிரகிருதி என்கிற மாயைக்கு ஆத்மாவாகவும், சமஷ்டி, வியஷ்டி முக்தரூபியான ஆன்மாவாகவும், ஆனந்தமயமான பரமாத்மாவாகவும் இருத்தலாலே தாங்கள் ஒருவரே ஐந்துவிதமாக விளங்குகிறீர்கள்! (50)</p>
<p class="Text para-style-override-7">அனைத்தாகவும், அனைத்திற்கும் ஆன்மாவாகவும், ஐம்பெரும் பூதங்களுக்கும் நியாமகனாகவும் பிரும்மா, விஷ்ணு, சிவன் என்கிற பெயர்களாகிய கற்பனைகளாலே சொல்லப்படுகிறவராகவும் இருக்கிற இறைவா! நீங்கள் என் மேல் கருணை கொள்ள வேண்டும். (51)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">க்ஷர: ஸர்வாணி பூ<span class="char-style-override-38">4</span>தாநி</p>
<p class="Foot-Note-Slok">கூடஸ்தோ<span class="char-style-override-38">2</span> அக்ஷர உச்யதே ॥</p>
<p class="Foot-Note-Slok">உத்தம: புருஷஸ்த்வந்ய:</p>
<p class="Foot-Note-Slok">பரமாத்மேத்யுதா<span class="char-style-override-38">3</span>ஹ்ரு॒த: ।</p>
<p class="Foot-Note-Right">— ஸ்ரீமத் பகவத்கீதை 15/16,17</p>
<p class="Foot-Note-Slok">‘மூவராகிய மூர்த்தியை முதல்</p>
<p class="Foot-Note-Slok">மூவர்க்கும் முதல்வன் தன்னை’</p>
<p class="Foot-Note-Right para-style-override-9">— திருவாய்மொழி 3/6/2)</p>
<p class="Text para-style-override-7">‘இந்த நிறத்தன், இத்தன்மையன்’ என்கிற அளவின்மையாலே சொல்லவியலாத குணங்களுள்ள ஆன்மாவே! பரமனே! விவரித்துக் கூற முடியாத நித்திய விபூதி, லீலாவிபூதி என்கிற இரு விபூதிகளினாலே தோன்றும் ஆனந்தமயனே! அளவற்ற திருநாமங்களுள்ளவரே! தங்களைப் பணிகிறேன். (52)</p>
<p class="Foot-Note para-style-override-15"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘ஆநந்தோ<span class="char-style-override-38">3</span> ப்ரஹ்மேதி வ்யஜாநத்’</p>
<p class="Foot-Note-Right">— தைத்திரீய உபநிஷத்</p>
<p class="Foot-Note-Slok">‘அளவியன்ற வேழுலகத்தவர் பெருமான் கண்ணனை’</p>
<p class="Foot-Note-Right">— திருவாய்மொழி 1/4/11</p>
<p class="Foot-Note-Slok">‘ஓராயிரமாய் உலகேழளிக்கும்</p>
<p class="Foot-Note-Slok">பேராயிரங்கொண்டதோர் பீடுடையன்’</p>
<p class="Foot-Note-Right para-style-override-9">— திருவாய்மொழி 9/3/1)</p>
<p class="Text para-style-override-7">இறைவா! ஜீவான்மாக்களுக்கு இருப்பதுபோல கர்மானு குணமாக வந்த தேவர், மனிதன் முதலிய பெயர்கள், திருமேனிகள் ஆகிய கற்பனைகள் எங்கே இருக்காதோ, அந்த நித்தியமானவரும், உத்தமரானவரும், வளர்தல், குறைதல், மறைதல் முதலிய விகாரங்கள் அற்றவருமான பரமன் நீரே. இறைவனான உமக்கோ கர்மானு குணமான பிறப்பு என்பது கிடையாதே! (53)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘ஆகாஶோ ஹவை நாமரூபயோர்நிர்வஹிதா</p>
<p class="Foot-Note-Slok">தே யத<span class="char-style-override-38">3</span>ந்தரா தத்<span class="char-style-override-38">3</span> ப்<span class="char-style-override-38">3</span>ரஹ்மா’</p>
<p class="Foot-Note-Right para-style-override-9">— சுருதி</p>
<p class="Text para-style-override-7">ஏனெனில், எந்தவொரு பொருளையும் அதற்கான பெயர், உருவம் ஆகிய கற்பனைகளின்றி அறியவியலாது. ஆகையாலன்றோ தாங்களலன்றோ கிருஷ்ணன், அச்சுதன், அனந்தன், விஷ்ணு முதலிய திருநாமங்களால் துதிக்கப்படுகிறீர்கள். (உண்மையில் தங்களை எந்தவொரு குறிப்பிட்ட பெயரையும் சொல்லி அழைக்க முடியாது.) (54)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ஒரு நாமம் ஓருருவம் ஒன்றுமில்லாற்கு ஆயிரம் </p>
<p class="Foot-Note-Slok">திருநாமம் பாடி நாந் தெள்ளேணங் கொட்டாமோ</p>
<p class="Foot-Note-Right">— திருவாசகம், திருத்தெள்ளேணம் 1</p>
<p class="Foot-Note-Slok">‘ஏகம் ஸத்<span class="char-style-override-38">3</span>விப்ரா ப<span class="char-style-override-38">3</span>குதா<span class="char-style-override-38">4</span> வத<span class="char-style-override-38">3</span>ந்தி’</p>
<p class="Foot-Note-Right">— ரிக்வேதம்</p>
<p class="Foot-Note-Slok">ஓருருவனல்லை யொளியுருவம் நின்னுருவம்</p>
<p class="Foot-Note-Slok">ஈருருவனென்பர் இருநிலத்தோர் — ஓருருவம்</p>
<p class="Foot-Note-Slok">ஆதியாம் வண்ணமறிந்தார் அவர் கண்டீர்</p>
<p class="Foot-Note-Slok">நீதியால் மண் காப்பார் நின்று.</p>
<p class="Foot-Note-Right">— பூதத்தாழ்வார் — 2ம் திருவந்தாதி 60</p>
<p class="Foot-Note-Slok">யஸ்யாவதாரரூபாணி ஸமர்சந்தி தி<span class="char-style-override-38">3</span>வௌகஸ: ।</p>
<p class="Foot-Note-Slok">அபஶ்யந்த: பரம் ரூபம் நமஸ்தஸ்மை மஹாத்மநே ॥</p>
<p class="Foot-Note-Right para-style-override-9">— ஸ்ரீவிஷ்ணுபுராணம் 1/19/80)</p>
<p class="Text para-style-override-7">பிறவியில்லாதவரே! எந்த கற்பனைகளினாலே இந்த தேவதைகள் முதலான உலகமென்பது தோன்றியிருக்கின்றதோ, அந்த வஸ்துக்களெல்லாம் நீரே ஆகும். பிறப்பு, இறப்பு, வளர்தல், குறைதல், மாறுதல் என்கிற விகாரங்கள் எதுவுமற்ற ஆன்மா என்கிற வஸ்து யாதுண்டோ, அதுவும் நீரே. ஆகவே, நீரே இவ்வுலகமாக விளங்குகின்றீர். பிரபுவே! இவ்வாறு அனைத்து விபூதிகளும் உன் விபூதியாய் இருப்பதனாலே உம்மைக் காட்டிலும் வேறு என்று தனியாக ஒன்றுமில்லை. (55)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘அஜாயமாநோ ப<span class="char-style-override-38">3</span>குதா<span class="char-style-override-38">4</span> விஜாயதே’</p>
<p class="Foot-Note-Right">— புருஷசூக்தம்</p>
<p class="Foot-Note-Slok">யத்<span class="char-style-override-38">3</span>யத்<span class="char-style-override-38">3</span>விபூ<span class="char-style-override-38">4</span>திமத்ஸத்த்வம்</p>
<p class="Foot-Note-Slok">ஸ்ரீமதூ<span class="char-style-override-38">3</span>ர்ஜிதமேவ வா ।</p>
<p class="Foot-Note-Slok">தத்ததே<span class="char-style-override-38">3</span>வாவக<span class="char-style-override-38">3</span>ச்ச<span class="char-style-override-38">2</span> த்வம்</p>
<p class="Foot-Note-Slok">மம தேஜோ<span class="char-style-override-39">ऽ</span>ம்ஶஸம்ப<span class="char-style-override-38">4</span>வம் ॥</p>
<p class="Foot-Note-Right">— ஸ்ரீமத் பகவத்கீதை 10/41</p>
<p class="Foot-Note-Slok">விஷ்டப்<span class="char-style-override-38">4</span>யாஹமித<span class="char-style-override-38">3</span>ம் க்ரு॒த்ஸ்நம்</p>
<p class="Foot-Note-Slok">ஏகாம்ஶேந ஸ்தி<span class="char-style-override-38">2</span>தோ ஜக<span class="char-style-override-38">3</span>த் ॥</p>
<p class="Foot-Note-Right">— ஸ்ரீமத் பகவத்கீதை 10/42</p>
<p class="Foot-Note-Slok">உலகில் திரியும் கரும கதியாய் உலகமாய்</p>
<p class="Foot-Note-Slok">உலகுக்கே ஓர் உயிருமானாய் — புறவண்டத்து</p>
<p class="Foot-Note-Slok">அலகில் பொலிந்த திசை பத்தாய அருவேயோ</p>
<p class="Foot-Note-Slok">அலகில் பொலிந்த அறிவிலேனுக்கு அருளாயே.</p>
<p class="Foot-Note-Right para-style-override-9">— திருவாய்மொழி 6/9/7)</p>
<p class="Text para-style-override-7">ஆகவே, தாங்களே பிரும்மனும், சிவனும், சூரியனும், விதாதாவும், தாதாவும், இந்திரனும், வாயுவும், அக்னியும், வருணனும், குபேரனும், யமனுமாகிப் பற்பல செயல்களுள்ள சொரூப வேறுபாடுகளினாலே தாங்கள் ஒருவரே தங்களது சக்தியினால் இவ்வுலகம் முழுவதையும் காத்தருள்கிறீர்கள். (56)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">வானாகி மண்ணாகி வளியாகி ஒளியாகி</p>
<p class="Foot-Note-Slok">ஊனாகி உயிராகி உண்மையுமாய் இன்மையுமாய்க்</p>
<p class="Foot-Note-Slok">கோனாகி யான் எனது என்றவரைக் கூத்தாட்டு</p>
<p class="Foot-Note-Slok">வானாகி நின்றாயை என் சொல்லி வாழ்த்துவனே.</p>
<p class="Foot-Note-Right">— திருவாசகம், திருச்சதகம், அறிவுறுத்தல் 15</p>
<p class="Foot-Note-Slok">யாவையும் வெருந்தானாய் அவரவர் சமயம்தோறும்</p>
<p class="Foot-Note-Slok">தோய்விலன் புலனைந்துக்கும் கொலப்படான் உணர்வின் மூர்த்தி</p>
<p class="Foot-Note-Slok">ஆவிசேர் உயிரினுள்ளால் ஆதுமோர் பற்றிவாத</p>
<p class="Foot-Note-Slok">பாவனை யதனைக்கூடில் அவனையுங்கூடலாமே.</p>
<p class="Foot-Note-Right para-style-override-9">— திருவாய்மொழி 3/4/10)</p>
<p class="Text para-style-override-7">உலகமனைத்துமாவீர். தாங்களே சூரியனது கிரண ரூபியாக இருந்து மழையின் வாயிலாக இவ்வுலகத்தைப் படைக்கிறீர்கள். ஆகவே, முக்குணமயமான இந்த உலகம் தங்களது சொரூபமே. ‘ஓம் தத் ஸத்’ என்கிற மகாவாக்கியத்திலுள்ள ‘ஸத்’ என்கிற சொல், எந்த இறைவனைக் குறிக்கிறதோ, அந்த இறைவனது பரம சொரூபமே ‘ஓம்’ என்கிற அக்ஷரமாகும். ஞானமே வடிவெடுத்த ஸத், அஸத் என்று குறிக்கப்பட்டு விளங்கும் அந்த இறைவனுக்கு வணக்கம்! (57)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ஓம் தத்ஸதி<span class="char-style-override-38">3</span>தி நிர்தே<span class="char-style-override-38">3</span>ஶோ</p>
<p class="Foot-Note-Slok">ப்<span class="char-style-override-38">3</span>ரஹ்மணஸ்த்ரிவித<span class="char-style-override-38">4</span>: ஸ்ம்ரு॒த: ।</p>
<p class="Foot-Note-Right">— ஸ்ரீமத் பகவத்கீதை 17/23</p>
<p class="Foot-Note-Slok">‘ஏகைவ வா மஹாநாத்மா தே<span class="char-style-override-38">3</span>வதா</p>
<p class="Foot-Note-Slok">ஸ ஸூர்ய இத்யாசக்ஷதே’</p>
<p class="Foot-Note-Right">— சுருதி</p>
<p class="Foot-Note-Slok">‘ஓராயிரமா யுலகேழளிக்கும்</p>
<p class="Foot-Note-Slok">பேராயிரங் கொண்டதோர் பீடுடையசன்</p>
<p class="Foot-Note-Slok">காராயின காள நன்மேனியினன்</p>
<p class="Foot-Note-Slok">நாராயணன் நங்கள் பிரானவனே.</p>
<p class="Foot-Note-Right">— திருவாய்மொழி 9/3/1</p>
<p class="Foot-Note-Slok">‘உத்<span class="char-style-override-38">3</span>யந்தம் வா ஏதம்</p>
<p class="Foot-Note-Slok">ஸர்வா: ப்ரஜா: ப்ரதிநந்த<span class="char-style-override-38">3</span>ந்தி’</p>
<p class="Foot-Note-Right para-style-override-9">— ரிக்வேதம்)</p>
<p class="Text">பிரபுவே! பரப்பிரும்மமான ஓங்காரத்தால் கூறப்படுகின்ற வாசுதேவனுக்கு நமஸ்காரம்! அனைத்திற்கும் தலைவனாக ஈசுவரனாகக் கூறப்படும் ஸங்கர்ஷணனுக்கு நமஸ்காரம்! முக்காலங்களுக்கும் சக்தி தத்துவமாக விளங்கும் பிரத்யும்னனுக்கு நமஸ்காரம்! புருஷன் என்பதற்கு அபிமானியான அனிருத்தனுக்கு நமஸ்காரம்! அல்லது மனம், புத்தி, அஹங்காரம், ஆத்மா என்கிற நான்கிற்கும் அதிஷ்டானமாக விளங்கும் அந்தப் பரமனுக்கு நமஸ்காரம்! (58)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பதினெட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-19">பத்தொன்பதாவது அத்தியாயம் — பகவான் மதுரை நுழைதலும், ரஜகனின் வதமும், மாலாகாரனுக்கு அருளலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு யதுகுலத்தவரான அந்த அக்ரூரர் நதி நீரில் எம்பெருமானைக் கண்டு துதித்து, சர்வேசுவரரான அவரை மனதினாலேயே தூபம், தீபம் காட்டி, நறுமணப் பூக்களினாலே அர்ச்சனை செய்து பூசனை செய்தார். (1)</p>
<p class="Text">அவர் தன் மனதை வேறு விஷயங்களில் செலுத்தாமல் அதைத் தன் பக்கம் இழுத்து அந்த இறைவனிடமே நிலைகொள்ளச் செய்து நெடுநேரம் தியானித்து, பின் அந்தத் தியான நிஷ்டையிலிருந்து வெளியேறினார். (2)</p>
<p class="Text">அதன்பின் மூதறிஞரான அக்ரூரர் தான் பிறந்த பிறவிப்பயனைப் பெற்றதாக நினைத்துக் கொண்டு யமுனை நீரிலிருந்து கரையேறி வெளிவந்து தனது தேரின் பக்கம் சென்றார். (3)</p>
<p class="Text">அங்கு வந்தவர் ஸ்ரீராமனும் ஸ்ரீகிருஷ்ணனும் முன்போலவே ரதத்தில் வீற்றிருப்பதைக் கண்ணுற்று பெருவியப்பால் தம் இரு கண்களும் மலர நின்றார். அதைக் கண்ட கண்ணன் அக்ரூரரிடம் கேட்கலானார். (4)</p>
<p class="Text"><span class="char-style-override-7">ஸ்ரீகிருஷ்ணன் கேட்கிறார்——</span> “அக்ரூரரே! தாங்கள் யமுனை நீரில் ஏதோவோர் ஆச்சரியத்தைக் கண்டீர் போலும். ஏனெனில், தங்களுடைய கண்கள் இரண்டும் ஆச்சரியத்தினால் மலர்ந்து விளங்குகின்றனவே.” (5)</p>
<p class="Text"><span class="char-style-override-7">அக்ரூரர் பதில் கூறுகிறார்——</span> அச்சுதா! நான் யமுனை நீரில் எந்தவொரு ஆச்சரியத்தைக் கண்டேனோ, அதையே இப்பொழுது என்னெதிரில் அதே ரூபத்தோடு இருக்கக் காண்கிறேன். (6)</p>
<p class="Text para-style-override-7">ஸ்ரீகிருஷ்ண! ஆச்சரியமான இவ்வுலகம் எந்த இறைவனுடைய சொரூபமோ, அதே பரம ஆச்சரியமான சொரூபமாக விளங்கும் தங்களோடு எளியேன் சேர்ந்திருக்க ‘என்ன ஆச்சரியம் கண்டாய்’ என்று ஏன் கேட்கிறீர்கள்? மதுசூதனனே! அந்த ஆச்சரியத்தைப் பற்றி அதிகம் பேசுவதாலென்ன பயன்? சரி. சீக்கிரம் மதுரை செல்ல வேண்டும். யான் கம்சனைக் கண்டு மிகவும் அஞ்சுகிறேன். சீச்சீ! பிறனுடைய சோற்றினால் தன் வாழ்க்கையைக் கழிப்பவனுடைய பிறவியே வீணானது. அதைச் சுட்டெரிக்க வேண்டும். (7,8)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note"><span class="char-style-override-7">‘சேவாத</span><span class="char-style-override-41">4</span><span class="char-style-override-7">ர்ம: பரமக</span><span class="char-style-override-41">3</span><span class="char-style-override-7">ஹநோ யோகி</span><span class="char-style-override-41">3</span><span class="char-style-override-7">நாமப்யக</span><span class="char-style-override-41">3</span><span class="char-style-override-7">ம்ய:’ (பார்த்ருஹரிநிதி ஶதகம் 48) —</span> ‘பிறருக்கு அடிமையாக வாழ்வதென்பது மிகவும் கஷ்டம், யோகிகட்கும் முடியாதது.’)</p>
<p class="Text">இவ்வாறு தன்னை நொந்து கொண்ட அக்ரூரர் காற்றைப் போல வேகம் கொண்ட குதிரைகளைப் பூட்டிய தேரில் ஏறிக் கொண்டு மாலை வேளையில் மதுரையைச் சென்றடைந்தார். மதுரையைக் கண்ட அக்ரூரர் பலராமனிடமும் ஸ்ரீகிருஷ்ணனிடமும் “வீரர்களே! நான் இப்பொழுது தனியாகவே ரதத்தில் மதுரைக்குச் செல்கிறேன். நீங்கள் இருவரும் கால்நடையாக நடந்து வாருங்கள். (9,10)</p>
<p class="Text">மதுரைக்குள் நுழையும் நீங்கள் இருவரும் முதலில் வசுதேவருடைய திருமாளிகைக்குச் செல்ல வேண்டாம். ஏனெனில், உங்கள் காரணமாக கிழவரான வசுதேவரை அந்தப் பாதகன் மிகவும் படுத்துவான்.” (11)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய அக்ரூரர் மதுரை நகருக்குள் பிரவேசித்தார். இவரைத் தொடர்ந்து பலராமனும் ஸ்ரீகிருஷ்ணனும் நகரத்தில் நுழைந்து தேரோடும் அரசவீதிக்கு வந்தனர். அவ்வாறு அரச வீதிக்குள் நுழைய அந்நகரத்திலுள்ள ஆடவர்களும் பெண்டிர்களும் மிக்க மகிழ்ச்சியோடு அவ்விருவர்களையும் காண ‘மதமுள்ள இரு யானைக்கன்றுகளோ!’ எனுமாறு திருவிளையாட்டுகளோடு எழுந்தருளினார்கள். (12,13)</p>
<p class="Text">இவ்வாறு செல்கையில் குசும்பம் (குங்குமப்பூ) சாயம் போட்டுத் துணிகளைச் சீர் செய்யும் சலவைத் தொழிலாளி ஒருவனைக் கண்டு அவனிடம் தங்களுக்கேற்ற நல்ல அழகான துணிகளைத் தருமாறு வேண்டினார்கள். (14)</p>
<p class="Text">அவன் கம்சனுடைய தயவைப் பெற்றவனாதலால் மிகுந்த செருக்குடையவனாக ராம—கிருஷ்ணர் இருவரும் துணிகளைக் கேட்டபோது தகாத சில வார்த்தைகளைச் சொன்னான். அதைக் கேட்ட ஸ்ரீகிருஷ்ணன் மிகுந்த சினங்கொண்டு தன் கையினாலே அவனை ஓர் அறை அறைந்து, அவனது தலையைக் கிள்ளிக் கீழே தள்ளினார். (15,16)</p>
<p class="Text">இவ்வாறு அந்தச் சலவை தொழிலாளியைக் கொன்றுவிட்டு பலராமனும் ஸ்ரீகிருஷ்ணனும் அவனுடைய மூட்டையிலிருந்து நீலப்பட்டாடையையும் பொன்னாடையையும் எடுத்து உடுத்திக் கொண்டு மிகுந்த மகிழ்ச்சியோடு மாலாகாரனது வீட்டிற்குச் சென்றனர். (17)</p>
<p class="Text">மைத்திரேயரே! இவ்வாறு ஸ்ரீராமகிருஷ்ணர்கள் தன் குடிசைக்கெழுந்தருளினது கண்ட மாலாகாரன் மிக்க மகிழ்ச்சியால் இரு கண்களும் மலர வியப்பெய்தி ‘இவர்கள் இருவரும் யார்? யாருடைய குமாரர்கள்? எங்கிருந்து வருகிறார்கள்?’ என்று சிந்திக்கலானான். (18)</p>
<p class="Text">நீலப்பட்டாடையும் பொன்னாடையும் அணிந்து மனங்கவரும் அழகாக விளங்கும் அவ்விரு பாலகர்களையும் கண்டு ‘இவ்விருவரும் தேவர்களா என்ன?’ என்று சிந்தித்தான். (19)</p>
<p class="Text">அப்பொழுது அவ்விருவரும் திருமுகமண்டலம் மலர்ந்து விளங்க ‘எங்களுக்கு நல்ல மலர்களைத் தருவாயா?’ என்று கேட்டதைக் கண்டு அந்த மாலாகாரன் கைகளைப் பூமியில் தாங்கிக் கொண்டு தன் முடி தரையில் படுமாறு வீழ்ந்து வணங்கி, “நாதனே! தங்கள் கருணையே கருணை. ஏழையான எனது குடிசைக்கெழுந்தருளினீர்களே! நானே பிறவிப்பயன் பெற்றவன். ஏன் என்கிறீர்களா? இன்று தங்கள் இருவரையும் பூசிக்கப் பெற்றேனே! அது ஒன்று போதாதோ?” (20,21)</p>
<p class="Text">அதன்பின் மகிழ்ச்சியால் முகம் மலர அவர்கள் மனம் விரும்பியவாறு முதலில் சில மலர்களைச் சமர்ப்பித்துப் பின் “குழந்தைகளே! இவை முன் தந்ததைவிட மிகவும் சிறந்தவை, நறுமணமுள்ளவை” என்று கூறிச் சிற்சில பூக்களை அளித்தான். மேலும் சில புஷ்பங்களைப் பொறுக்கியெடுத்து, “இவை அதனினும் சிறந்த அழகான நறுமணப் பூக்கள். இதோ இதையும் எடுத்துக் கொள்ளுங்கள்” என்று அவர்கள் இருவரும் மனம் மகிழும்படி அடிக்கடி அவர்கள் திருவடிகளில் வணங்கி அழகும் நல்ல நறுமணம் மிக்கதும் தூய்மையானதுமான பற்பல நிறமுள்ள புஷ்பங்களைச் சமர்ப்பித்தான். (22,23)</p>
<p class="Text">அது கண்ட ஸ்ரீகிருஷ்ணன் அவன் அளித்த புஷ்பங்களையேற்று தன் திருமேனியில் அழகுற சாத்திக் கொண்டு அவனுக்கு வரமருள நினைத்து அவனை நோக்கி “நல்லவனே! ‘அகலகில்லேன்’ எனப் பற்றியுள்ள திருமகளான மகாலட்சுமி உன்னை ஒருபோதும் விட்டகலாமல் உனக்குத் திருவருள் புரிவாள். (24)</p>
<p class="Text">சாதுவே! உனக்குப் பலக்குறைவோ, பணக்குறைவோ என்றுமே வராது. எதுவரை சூரியன் இருப்பானோ, அதுவரை உனது சந்ததி தொடர்ந்து இருந்து வரும். நீ உன் ஆயுள் உள்ளவரை பலவிதமான நல்ல போகங்களை அனுபவித்துக் கொண்டிருந்து பின்பு உனது அந்திம தசையில் எனதருளால் என்னையே நினைத்துக் கொண்டிருக்கும் காரணத்தால் உயர்ந்த உலகான என் திவ்விய உலகத்தை அடையக் கடவாய். (25,26)</p>
<p class="Text">மங்களமுள்ளவனே! உனது மனம் எப்போதுமே அறநெறியில் தர்மநெறியில் தொடர்ந்து இருக்கும். உனது வம்சத்தில் பிறக்கக் கூடியவர்களுக்கு நீண்ட ஆயுள் இருக்கக் கடவது. (27)</p>
<p class="Text">சான்றோனே! எதுவரை சூரியன் இருப்பாரோ அதுவரை உனது வம்சத்தில் பிறந்தவர்களுக்கு ஆதிபௌதிகமான அகாலத்தில் ஏற்படும் எந்தவித நோய்களும் கஷ்டங்களும் வராது” (என்று வரமருளினார்). (28)</p>
<p class="Text"><span class="char-style-override-7">பராசரர் கூறுகிறார்——</span> முனிவர்களில் சிறந்த மைத்திரேயரே! இவ்வாறு அந்த மாலாகாரனுக்கு வரமருளிய ஸ்ரீகிருஷ்ணன், ஸ்ரீபலராமனோடு அவனால் நன்கு பூசிக்கப்பட்டு அந்த மாலாகாரனது திருக்குடிசையினின்றும் வெளியே எழுந்தருளினார். (29)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் பத்தொன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-20">இருபதாவது அத்தியாயம் — குப்ஜைக்கு அருளல்; தனுர் பங்கம்; குவலயாபீடம், சாணூரன், முஷ்டிகன், கம்சன் ஆகியோரது வதம்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு மாலாகாரனுடைய வீட்டிலிருந்து வெளியேறிய ஸ்ரீகிருஷ்ணனும் பலராமனும் தேரோடும் அரச வீதியில் வர, குப்ஜை என்றழைக்கப்படும் இளம்பருவமுடைய ஒரு மங்கை நல்ல நறுமணமுள்ள சந்தனம் நிரம்பிய ஒரு கிண்ணத்தை எடுத்துக் கொண்டு அவ்வழியே வரக் கண்டனர். (1)</p>
<p class="Text">அப்படி வரும் அந்த குப்ஜையைக் கண்ட கண்ணன் “நீலோத்பலம் போன்ற கண்ணுடையவளே! இந்த சந்தனப் பூச்சை யாருக்காக எடுத்துச் செல்கிறாய்? உண்மையாகச் சொல்” என்று இனிய சொற்களால் கேட்டார். (2)</p>
<p class="Text">இவ்வாறு காமத்திற்காட்பட்டவன் போல கண்ணன் கூறியதைக் கேட்ட கூனி, அவனது திருக்கண்களால் இழுக்கப்பட்ட மனமுள்ளவளாக அவர் மேல் காதல் கொண்டு இனிய வார்த்தைகளால் அவரிடம் கூறலானாள். (3)</p>
<p class="Text">“ஓ அழகனே! என்னை உனக்குத் தெரியாதா என்ன? என் பெயர்தான் நைகவக்ரா (உடலின் பல பாகங்களிலும் கோணலுள்ளவள். அதாவது அஷ்டவக்ரை). கம்சன்தான் உடற்பூச்சு கலக்கும் காரியத்தில் என்னை நியமித்திருக்கிறான். (4)</p>
<p class="Text">நான் அரைத்த சந்தனம்தான் கம்சனுக்கு மிகவும் பிரியமானது. மற்றவர்கள் அரைத்தால் அது அவனுக்குப் பிரியத்தை (மகிழ்ச்சியை) உண்டுபண்ணாது. அதனால் நானே அவனது அன்புக்கு மிகவும் பிரியமானவள்.” (5)</p>
<p class="Text"><span class="char-style-override-7">ஸ்ரீகிருஷ்ணன் கேட்கிறார்——</span> (இவ்வாறு கூனி கூறியதைக் கேட்ட ஸ்ரீகிருஷ்ணன்) “அழகிய திருமுகமுள்ளவளே! இந்த நறுமணமுள்ள அழகிய சந்தனம் அரசர்களுக்கு மட்டும்தான் ஏற்றதோ? சரி, எங்களுடைய உடலுக்குத்தக்க சந்தனப்பூச்சு எங்களுக்குத் தரலாமே!” (6)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணன் கூறக் கேட்ட அந்த குப்ஜை “வெகு நல்லது, எடுத்துக் கொள்ளுங்கள்” என்று அன்பொழுக, அவர்களுடைய திருமேனிக்கேற்ற திவ்வியமான நறுமணப்பூச்சைத் தந்தாள். (7)</p>
<p class="Text para-style-override-7">அப்பொழுது அவ்விருவரும் பத்திரபங்கரசனா விதமாக அப்பூச்சைத் தங்கள் திருமேனிகளில் பூசிக் கொண்டு இந்திரவில்லான வானவில்லோடு கூடிய வெண்முகிலும் கருமுகிலும் போல விளங்கினார்கள். (8)</p>
<p class="Foot-Note">(<span class="char-style-override-7">குறிப்பு:—</span> ‘பத்திரபங்கரசனை’யாவது கொடிபோலும், இலைபோலும் சித்தரித்தல்.)</p>
<p class="Text">அதன்பின் கோணலை நிமிர்த்தும் கலையறிந்த ஸ்ரீகிருஷ்ணன் அவளிடம் மிகுந்த கருணை கொண்டு நடுவிரலும் அதன் முன்விரலும் கொண்ட நுனிக்கையினாலே அவளது முகவாய்க்கட்டையைப் பிடித்துக் கொண்டு தமது திருவடிகளினால் அவளது பாதங்களை அமுக்கி இழுத்துத் தூக்கி அவளை நிமிர்த்தியருளினார். இவ்வாறு அந்த கூன்நிமிர்ந்ததும் அவள் அனைத்து பெண்பிள்ளைகளுக்குள் உயர்ந்த அழகியானாள். (9,10)</p>
<p class="Text">அப்பொழுது அவள் கண்ணனது மேலாடையைப் பற்றியிழுத்து உள்ளே அடங்கி நிற்கும் அன்புக்காதல் வெளித்தோன்ற இனியசொற்களால் “தாங்கள் இப்பொழுது என் வீட்டிற்கு வரவேண்டும்” என்று குரல் தழுதழுக்கக் கூறினாள். (11)</p>
<p class="Text">இவ்வாறு அவள் கூறவே அதைக் கேட்ட கண்ணன் முன்பு எவள் தன் அங்கங்களெல்லாம் வளைந்து வளைந்து கோணலாக இருந்ததோ, ஆனால் இப்பொழுது அந்த வளைவுகள் நிமிர்ந்து அழகு சுந்தரியாக விளங்குகிறாளோ, அந்தக் குப்ஜையிடம் பலராமனது முகத்தைப் பார்த்துக் கொண்டே சற்றே புன்முறுவலோடு “அப்படியே ஆகட்டும், நான் பின்னர் ஒரு முறை கட்டாயம் வருகிறேன்” என்று கூறி அவளிடம் விடைபெற்றுக் கொண்டு பலராமனை நோக்கி உரக்கச் சிரித்தருளினார். (சிரித்ததன் காரணம் ‘நாம் செய்தருளிய அனுக்கிரகத்தை ‘காதல் மயக்கம்’ என்று நினைத்தாளே’ என்பதனாலே.) (12,13)</p>
<p class="Text">இவ்வாறு ஸ்ரீபலராமனும் ஸ்ரீகிருஷ்ணனும் நீலப்பட்டாடை பொன்னாடை உடுத்தியவர்களாக விசித்திரமான சந்தனம் முதலிய நறுமணப் பூச்சுக்களைப் பூசிக் கொண்டும், விசித்திரமாகப் பலவிதப் பூமாலைகளை அணிந்துகொண்டும் வில் வைக்கப்பட்டிருக்கும் வில் வேள்விச்சாலைக்குச் சென்றனர். (14)</p>
<p class="Text">அங்கு எழுந்தருளின இருவரும் அங்குள்ள காவற்காரர்களை நோக்கி, “வேள்விக்காக வைக்கப்பட்டிருக்கிற வில் எங்குள்ளது?” என்று கேட்க, அவர்கள் வில் இருக்கும் இடத்தைக் காட்டவே, ஸ்ரீகிருஷ்ணன் அந்த வில்லையெடுத்து வளைத்து நாணேற்றினார். (15)</p>
<p class="Text">அந்த வில்லை நன்கு பலத்தோடு வளைத்து நாணேற்றவே அது முறிந்தது. அது முறிந்தபோது ஏற்பட்ட ஒலி, அம்மதுரை நகர் முழுக்க காது செவிடாகும்படி ஒலித்தது. (16)</p>
<p class="Text">அவ்வாறு அந்த வில் முறிந்ததும் அதைக் காத்து வந்த காவற்காரர்கள் அந்த ராம—கிருஷ்ணர்களை எதிர்த்து வரவே, அவர்களையெல்லாம் கொன்றொழித்து அந்த தனுர்சாலையிலிருந்து வெளியே வந்தனர். இது இவ்வாறிருக்க அக்ரூரர் மதுரை நகருக்குத் திரும்பி வந்ததையும், வில் ஒடிக்கப்பட்டதையும் செவியுற்ற கம்சன் சாணூரன், முஷ்டிகன் என்னும் இரு மல்லர்களையும் பார்த்துக் கூறலானான். (17,18)</p>
<p class="Text"><span class="char-style-override-7">கம்சன் கூறுகிறான்——</span> “கேளுங்கள் மல்லர்களே! நாம் இதுவரை எதிர்நோக்கியிருந்த அந்த இடைப்பையன்கள் இங்கு வந்துவிட்டனர். அவர்கள் இருவரும் என்னுயிரை வாங்க வந்தவர்கள். ஆகவே, நீங்கள் இருவரும் அவர்களோடு மற்போர் செய்து, அவர்களைக் கொன்றுவிட வேண்டும். நீங்கள் இருவரும் அவர்கள் இருவர்களையும் மற்போரில் கொன்று எனக்கு மகிழ்ச்சியைச் செய்வீர்களாகில் நான் நீங்கள் விரும்பிய பொருட்களையெல்லாம் தருவேன். ஏதோ விளையாட்டுக்காகச் சொல்கிறேன் என்று நீங்கள் இதைத் தவறாகக் கருதவேண்டாம். (19,20)</p>
<p class="Text">எனக்கு தீங்கு நினைக்கும் அவர்கள் இருவரையும் நியாயமான வழியிலேயோ, அநியாயமான வழியிலேயோ, நீங்கள் வதம் செய்வீர்களேயானால் இவ்வரசச் செல்வத்தை நீங்களும் எனக்கு சமமாக அனுபவிக்கலாம்.” (21)</p>
<p class="Text">மல்லர்களுக்கு இவ்வாறு கட்டளையிட்ட கம்சன் குவலயாபீடம் என்னும் யானையினது பாகனை அழைத்து “பாகனே! நீ நமது குவலயாபீடம் என்னும் பெரிய யானையை மற்போர் நிகழும் அரங்க பூமியின் வாயிலிலே நிறுத்தி வைத்து, அந்த இடைப்பையன்கள் இங்கு யுத்தத்திற்காக வருவார்களேயானால், அப்பொழுது அந்த யானையைக் கொண்டு அவர்கள் இருவரையும் கொல்விக்க வேண்டும்.” (22,23)</p>
<p class="Text">இவ்வாறு அந்த யானைப்பாகனுக்குக் கட்டளையிட்டுவிட்டு, தனது ஆஸ்தான சபையில் அனைத்து சிங்காதனங்களையும் ஒழுங்குபடுத்தச் சொல்லி, காலனை எதிர்நோக்கியிருக்கும் கம்சன் அன்றையபொழுது விடிவதை எதிர்நோக்கியிருந்தான். (24)</p>
<p class="Text">பொழுது புலர்ந்ததும் அந்நகரவாசிகளும் அரசர்களும் தங்கள் சுற்றம் சூழத் தங்களுக்காக இடப்பட்டிருந்த ஆசனங்களில் வந்தமர்ந்தனர். அதன்பின் மல்லயுத்தத்தைப் பரீட்சை செய்பவர்களை அந்த மற்போர் நடக்கும் மண்டபத்தின் நடுவிற்கருகில் உட்கார வைத்துத் தானும் ஓர் உயரிய இடத்தில் தன் சிங்காதனத்தில் அமர்ந்தான். (25,26)</p>
<p class="Text">அந்த மற்போர் நிகழும் மண்டபத்தில் அந்தப்புரத்துப் பெண்களுக்காகவும், பட்டணத்துப் பெண்களுக்காகவும், வேசிப் பெண்களுக்காகவும் தனித்தனியே ஆசனங்கள் போடப்பட்டன. (27)</p>
<p class="Text">நந்தகோபன் முதலிய கோபர்கள் வேறு மஞ்சங்களில் உட்கார வைக்கப்பட்டனர். அந்த ஆசனங்களுக்கு அருகிலேயே வசுதேவரும் அக்ரூரரும் தனித்துப் பேசிக் கொள்வதற்கேற்றவாறு தனியான ஆசனத்தில் அமர்ந்தனர். (28)</p>
<p class="Text">அப்பொழுது தேவகி தன் மகனிடத்தில் கொண்ட பேரன்பினாலே தனது ஆயுள் முடிவு காலத்திலாவது தன் மகனது மலர்ந்த செந்தாமரை மலர் போன்ற திருமுகத்தைக் காணலாமே? என்கிற ஆசையால் பட்டணத்துப் பெண்களின் நடுவில் வந்தமர்ந்தாள். (29)</p>
<p class="Text">இவ்வாறு அந்த மற்போர் நிகழும் மண்டபம் நிறைந்து பற்பல வாத்தியங்கள் முழங்கிக் கொண்டிருக்க, சாணூரன் மிகவும் குதித்துக் கொண்டிருக்க, முஷ்டிகன் தன் தோள்களைத் தட்டிக் கொண்டு நிற்க, அங்கு வேடிக்கைப் பார்க்க வந்தவர் அனைவரும் ‘ஹாஹா’ என்று கொக்கரிக்க, பெரும் வீரர்களாக, பாலகர்களாக, இடையர் வேடம் பூண்டவர்களாக விளங்கும் ஸ்ரீபலராமனும் ஸ்ரீகிருஷ்ணனும் சற்றே புன்சிரிப்போடு மற்போர் நடக்கும் மண்டபம் வாயிலுக்கு வந்தார்கள். (30,31)</p>
<p class="Text">அப்போது பாகனால் தூண்டப்பட்ட குவலயாபீடம் என்னும் யானை அவர்கள் இருவரையும் கொல்வதற்காக வெகுவேகமாக எதிர்த்தோடி வந்தது. (32)</p>
<p class="Text">அந்தணரே! அப்பொழுது அச்சபையில் ஒரு சலசலப்பு ஏற்பட்டது. அத்தருணத்தில் பலராமன் கண்ணனிடம் “பெருந்தோளனே! இந்த யானையை நமது பகைவனே ஏவிவிட்டிருக்கிறான். ஆகையால், இதைக் கொல்வதே முறையாகும்” என்று கூறினார். (33,34)</p>
<p class="Text">அந்தணரே! தன் தமையனான பலராமன் இவ்வாறு கூறவே, பகை கெடுக்கும் ஸ்ரீகிருஷ்ணன் வெகு உரக்க சிம்மகர்ஜனை செய்தார். (35)</p>
<p class="Text">அதன்பின் கேசியைக் கொன்றொழித்த ஸ்ரீகிருஷ்ணன், பலத்தில் தேவயானையான ஐராவதத்திற்குச் சமமான அந்த பெருவலி படைத்த யானையின் துதிக்கையைத் தன் கையினால் பிடித்திழுத்து வேகமாகச் சுற்றினார். (36)</p>
<p class="Text">கண்ணன் அகில உலகநாயகராக இருந்தபோதிலும் தன் திருவவதாரத்திற்கேற்ப பாலலீலையை அனுசரித்து நெடுநேரம் அந்த யானையின் தந்தங்களுக்கு நடுவேயும் கால்களுக்கு நடுவேயும் புகுந்து கொண்டு விளையாடிப் பின்பு தன் வலக்கையினால் அந்த யானையின் இடது தந்தத்தைப் பிடுங்கி மேலிருக்கும் பாகனை அதனால் அடித்தார். இதனால் அப்பாகனது தலை நூறு சுக்கலாக உடைந்தது. (37,38)</p>
<p class="Text">உடனே பலபத்ரரும் மிகுந்த கோபத்தோடு அந்த யானையின் வலதுபுறத் தந்தத்தைப் பிடுங்கியெடுத்து, அதனால் அருகிலிருந்த யானைப்பாகர்களைக் கொன்றார். (39)</p>
<p class="Text">அதன்பின் ரோகிணியின் மகனும் பெரும் பலம் படைத்தவனுமான பலராமன் மிகுந்த கோபம் கொண்டவராகத் தன் இடது காலால் அந்த யானையின் மத்தகத்தை ஓர் உதை உதைத்தார். (40)</p>
<p class="Text">இவ்வாறு பலராமர் விளையாட்டாக உதைத்த மாத்திரத்திலே அந்த குவலயாபீடம், இந்திரனது வச்சிரப்படையால் அடியுண்ட மலை போலக் கீழே விழுந்து இறந்தது. (41)</p>
<p class="Text para-style-override-7">இவ்வாறு அவ்விருவரும் பாகனால் ஏவப்பட்ட அந்தக் குவலயாபீடம் என்னும் யானையைக் கொன்றுவிட்டு, அதன் மதநீரினாலும் உதிரத்தினாலும் நனைந்த திருமேனியுடன் அதன் தந்தங்களாகிற திவ்விய ஆயுதத்தைக் கைகளில் ஏந்தியவர்களாகச் செருக்குற்ற பார்வையால் மக்களைப் பார்த்துக் கொண்டு, ஒரு சிங்கம் மற்ற விலங்குகளின் மத்தியிலிருந்து எவ்வாறு கம்பீரமாக வெளியேறுமோ, அவ்வாறு மற்போர் நடக்கும் மண்டபத்துள் நுழைந்தனர்! (42,43)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">மாரி மலைமுழைஞ்சில் மன்னிக் கிடந்துறங்கும்</p>
<p class="Foot-Note-Slok">சீரிய சிங்கம் அறிவுற்றுத் தீவிழித்து</p>
<p class="Foot-Note-Slok">வேரி மயிர்பொங்க எப்பாடும் பேர்ந்துதறி</p>
<p class="Foot-Note-Slok">மூரி நிமிர்ந்து முழங்கிப் புறப்பட்டுப்</p>
<p class="Foot-Note-Slok">போதருமா போலே, நீ பூவைப்பூ வண்ணா!</p>
<p class="Foot-Note-Right">— திருப்பாவை 23</p>
<p class="Foot-Note-Slok">‘கஜஸிம்ஹக<span class="char-style-override-38">3</span>தீவீரௌ</p>
<p class="Foot-Note-Slok">ஶார்தூ<span class="char-style-override-38">3</span>வ வ்ருஹபோ<span class="char-style-override-38">4</span>பமௌ’</p>
<p class="Foot-Note-Right para-style-override-9">— ஸ்ரீமத் ராமாயணம்)</p>
<p class="Text">அது போழ்து அந்த மண்டபத்தில் கூடியிருந்தவர்கள் மிகுந்த ஆச்சரியத்துடன் “இவன்தான் ஸ்ரீகிருஷ்ணன், இவன்தான் ஸ்ரீபலராமன்” என்று ‘ஆகா! ஆகா!’ என்று வியந்து கூறலானார்கள். (44)</p>
<p class="Text">அட! இவனன்றோ முன்பு குழந்தைகளைக் கொன்று கொண்டிருந்த கொடிய அரக்கியான பூதனையைக் கொன்றவன். இவன்தான், இந்த கிருஷ்ணன்தான் சகடத்தைப் பிரட்டியவன். அடே! இவனன்றோ யமளார்ஜுனர்களான இரு மருதமரங்களை வேரோடு சாய்த்தவன். குழந்தையாக இருந்த பாலகிருஷ்ணன் காளியன் என்கிற பாம்பின் தலை மேலேறி நர்த்தனம் செய்தானே! அவனும் இவன்தான். ஏழு நாட்கள் கோவர்த்தனம் என்னும் குன்றைத் தன் சுண்டுவிரலால் தூக்கியெடுத்துக் கோபாலர்களையும் பசுக்களையும் காத்தவனும் இந்தக் கிருஷ்ணன்தான். (45,46)</p>
<p class="Text">இதோ பாருங்கள். எவன் அரிஷ்டன், தேனுகன், கேசி முதலிய தீயவர்களைத் தன் திருவிளையாட்டாகச் சங்கரித்தானோ (அழித்தானோ), அந்த அச்சுதனும் இவன்தான். (47)</p>
<p class="Text">இந்த கிருஷ்ணனுக்கு முன் நிற்பவன்தான் இவனது அண்ணனான பலராமன். என்ன அழகாக நடக்கிறான் பாருங்கள். இவனது நடையழகே அழகு. இவனுடைய அழகு பெண்களது மனதையும் கண்களையும் கவர்வது. (48)</p>
<p class="Text">புராணங்களின் உண்மை தத்துவமறிந்த சான்றோர்கள் என்ன கூறுகிறார்கள் தெரியுமா? இந்த ஸ்ரீகிருஷ்ணன்தான் ‘அமிழ்ந்துபோன யாதவ வம்சத்தைத் தலைநிமிரச் செய்பவன்’ என்று கூறுகிறார்கள். (49)</p>
<p class="Text">இந்த கிருஷ்ணன் யார் தெரியுமா? இவனே அகில உலகத்திலும் நீக்கமற நிறைந்து அனைத்துக்கும் காரணமாக விளங்கும் ஸ்ரீமந் நாராயணனது அம்சமாகத் திருவவதாரம் செய்தவன். இவன் இந்தப் பூவுலகில் அவதாரம் செய்ததன் காரணம் இந்த பூமியின் பாரத்தைக் குறைக்கவேயாகும். (50)</p>
<p class="Text para-style-override-7">இவ்வாறு மதுரா நகரத்து மக்கள் பலராமனையும் ஸ்ரீகிருஷ்ணனையும் பற்றிச் சொல்லிக் கொண்டிருக்கையில் தேவகிக்குச் சினேகத்தினாலே திருமார்புத்தடங்களின்றும் பால் பெருகியது. மேலும் திருமார்பு படபடத்தது. வசுதேவருக்கோ தன் குமாரர்களது திருமுகத்தைக் கண்ட மகிழ்ச்சியினால் ஏதோவொரு பெரிய மகோத்ஸவத்தைக் கண்டது போன்று நின்றார். தனது வயோதிகத்தை மறந்து ஏதோ தனக்கு இளமை திரும்பியவாறு மகிழ்ந்தார். (51,52)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அஹம் புநர்தே<span class="char-style-override-38">3</span>வ குமாரரூபம்</p>
<p class="Foot-Note-Slok">அலங்க்ருதம் தம் ஸுதமாவ்ரஜந்தம் ।</p>
<p class="Foot-Note-Slok">நந்தா<span class="char-style-override-38">3</span>மி பஶ்யாந்நபி த<span class="char-style-override-38">3</span>ர்ஶநேந</p>
<p class="Foot-Note-Slok">ப<span class="char-style-override-38">4</span>வாமி த்<span class="char-style-override-38">3</span>ருஷ்ட்வைவ புநர்யுவேவ ॥</p>
<p class="Foot-Note-Right">— ஸ்ரீமத் வால்மீகி ராமாயணம், அயோத்யா காண்டம் 12/104</p>
<p class="Foot-Note">தேவகுமாரனான முருகனைப் போல் அழகு படைத்த என் குமாரனான ராமனை, நன்கு அலங்கரித்து காணும்போதும், அவன் நடையழகைக் கண்டும் நான் மிகவும் மகிழ்ந்து போகிறேன். மேலும் அவனைக் காணும் போதெல்லாம் எனக்கு வயதானதை மறந்து நான் இளைஞனாகி விடுகிறேன்.)</p>
<p class="Text">அரசனுடைய அந்தப்புரத்துப் பெண்களும், நகரத்திலுள்ள பெண்களும் அந்தக் கண்ணனைக் கண்டதுபோதும் என்று நினையாமல் உற்றுப் பார்த்துக் கொண்டே இருந்தனர். (53)</p>
<p class="Text">அவ்வாறு உற்றுநோக்கிக் கொண்டிருந்த பெண்கள் ஒருவருக்கொருவர்—— “அடி தோழியே! சிவந்த திருக்கண்களோடு கூடிய அந்த ஸ்ரீகிருஷ்ணனுடைய அழகான திருமுகத்தைத்தான் கொஞ்சம் பார். குவலயாபீடம் என்கிற யானையோடு போரிட்டதனால் தோன்றிய களைப்பின் காரணமாக அவனுடல் வியர்த்திருப்பதைப் பார். அவனது திருமுகமோ சரத்காலத்தில் மலர்ந்த செந்தாமரை மலர் பனித்துளிகளோடு கூடி விளங்கினால் எப்படி அழகாக இருக்குமோ, அதையும் தோற்கடிப்பது போன்றுள்ளதே. அடியே! இவனைப் பார்ப்பதனாலே நாம் கண் பெற்ற பயனைப் பெறலாமே” என்று பேசிக் கொண்டனர். (54,55)</p>
<p class="Text">ஒரு பெண்ணோ—— “நல்லவளே! ஸ்ரீவத்ஸம் என்னும் மரு பொருந்தி ஸ்ரீதேவியான மகாலட்சுமி அகலகில்லேன் என்று எப்போதும் குடியிருக்கும் அந்தத் திருமார்பைப் பாருங்களேன். இது பகைவர்களது பலத்தைப் போக்கும்படியான கற்பாறை போன்றல்லவா இருக்கிறது. திரண்டுருண்டு நீண்ட திருத்தோள்கள் இரண்டையும்தான் பாருங்கள்” என்று கூறினாள். (56)</p>
<p class="Text">மற்றொருத்தி கூறுகிறாள்—— “அடி! நீ பார்க்கவில்லையா? பாலும், சந்திரனும், தாமரைக்கிழங்கும் போல வெண்மையான திருமேனி கொண்ட பலராமனை இப்போதாவது பார்! அவன் உடுத்தியுள்ள நீலப்பட்டாடையைப் பார்!” (57)</p>
<p class="Text">இவர்கள் இப்படிப் பேசுகையில் வேறொருத்தி பேசலானாள்—— “அடி தோழியே! குதிக்கின்ற சாணுரனோடும் முஷ்டிகனோடும் விளையாட்டாக மற்போர் புரியத் தயாராயிருக்கின்ற இந்த ஸ்ரீகிருஷ்ணராமர்களின் புன்சிரிப்பைத்தான் பாரேன். எத்தனை அழகு!” (58)</p>
<p class="Text">அதைக் கண்ட நான்காமவள் கூறலானாள்—— “அடியே தோழி! இந்தக் கண்ணன் சாணூரனோடு மற்போரிட முன்னேறிக் கொண்டிருக்கிறானே! இவர்களை விலக்க இச்சபையில் வயது முதிர்ந்த கிழவர் ஒருவர்கூட இல்லையா? (59)</p>
<p class="Text">இளமையை எதிர்நோக்கியிருக்கும் அழகிய திருமேனி படைத்த கண்ணன் எங்கே? வச்சிரம் போன்று உறுதி படைத்த இவ்வசுரனுடைய பெரிய உடலெங்கே? (60)</p>
<p class="Text">இச்சிறுவர்கள் இருவரும் புதிதாக முளைத்த இளமைப்பருவமெய்திப் பார்ப்போர் கண்களுக்கு விருந்தாக, அமுதாக, அழகு படைத்துள்ள திருமேனியுடையவர்களாக இருக்கிறார்கள். ஆனால், இவர்களோடு மற்போர் புரிய வந்துள்ள சாணூரன் முதலிய அசுரர்களான மல்லர்கள் மிகவும் கொடியவர்களாகவும், கற்பாறை போன்ற உடலுறம் படைத்தவர்களாகவும் இருக்கிறார்களே. (61)</p>
<p class="Text">இந்த மற்போருக்குப் பரீக்ஷகர்களாக நியமிக்கப்பட்டவர்களும் நடுவுநிலைமை வகிப்பவர்களாக இருந்தபோதிலும் இச்சிறுபிள்ளைகளுக்கும் பலவான்களான இந்த மல்லர்களுக்குமிடையே நடக்க இருக்கும் இந்த மற்போரைத் தடுத்து நிறுத்தாமல் பார்த்துக் கொண்டல்லவா இருக்கிறார்கள். இது என்ன அநியாயமாக இருக்கிறது?” (62)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அந்நகரத்துப் பெண்டிர்கள் ஒருவருக்கொருவர் பேசிக் கொண்டிருக்கையில் பகவானான ஸ்ரீஹரி தனது ஆடையை நன்கு வரிந்து கட்டிக் கொண்டு பார்த்துக் கொண்டிருக்கும் மக்களின் நடுவிலிருந்து எழுந்து நிலமே நடுங்குமாறு அந்த மற்போர் மேடையில் குதித்தார். (63)</p>
<p class="Text">பலராமனும் தனது இருதோள்களையும் தட்டிக் கொண்டு மிகவும் உல்லாசமாகக் குதிக்க ஆரம்பித்தார். அப்பொழுது இவர்களது ஒவ்வொரு கால்வைப்பிலும் பூமியே பிளந்துவிடும்படி இருந்தது. ஆனால், நிலம் பிளக்காமல் இருந்ததே வியப்பாக இருந்தது! (64)</p>
<p class="Text">அதன்பின் எல்லையற்ற பராக்கிரமம் பொருந்திய ஸ்ரீகிருஷ்ணன் சாணூரனோடும், பலராமன் மற்போரில் வல்லவனான முஷ்டிகன் என்னும் அசுரனோடும் மற்போர் புரியலானார்கள். (65)</p>
<p class="Text">அப்பொழுது ‘சன்னிபாதம்’ என்கிற முதலிற்கைப்பிடித்துத் தள்ளுதல் என்பதினாலும், ‘அவதூதம்’ என்கிற புறங்கையால் கீழே தள்ளுவதினாலும், ‘பிரக்ஷேபணம்’ என்கிற தன் பக்கல் இழுத்துத் தள்ளுவதினாலும், ‘முஷ்டி’ என்கிற கைப்பிடி இடித்தலினாலும், ‘நீலநிபாதம்’ என்கிற முழங்கை கணுக்கைகளைக் கொண்டு இடித்தலினாலும், ‘வச்சிரநிபாதம்’ என்கிற கைகளின் ஓரங்களினால் இடித்தலினாலும், ‘மத்திமை’, ‘அனாமிகை’ என்கிற விரல்களின் நடுவே கட்டைவிரலை வைத்துக் கொண்டு அந்த முட்டியால் இடித்தலினாலும், ‘பாதோத்தூதம்’ என்கிற காலால் தூக்கி எறிதலினாலும், ‘பிரமிருஷ்டம்’ என்கிற உடலையெல்லாம் இறுகப் பிடித்துத் தள்ளி உலுக்குவதினாலும், மிக்க கொடியதும் பயங்கரமானதுமான உற்சாகத்தையும் உடல் வலிமையையும் கொண்டு நிறைவேற்றத்தக்கதான போர் நடந்தது. இந்த மற்போர் கையில் எந்தவோர் ஆயுதமுமின்றி நடந்தது. (66—68)</p>
<p class="Text">சாணூரன் எவ்வளவுக்கெவ்வளவு பகவானோடு போரிட்டானோ, அவ்வளவுக்கவ்வளவு அவனது பிராணசக்தி மெதுவாகக் குறைந்து கொண்டே வந்தது. உலகெங்கும் நீக்கமற நிறைந்து விளங்கும் பகவான் ஸ்ரீகிருஷ்ணன் சர்வேசுவரராகவும் சர்வசக்தராகவும் இருந்தாலும் வருத்தத்தினாலும் கோபத்தினாலும் தன் தலைக்கேசத்தை இங்குமங்கும் அசைக்கின்ற சாணூரனுடன் திருவிளையாட்டாக இப்படி மற்போர் புரிந்தருளினார். (69,70)</p>
<p class="Text">இவ்வாறு மற்போர் நடக்கையில் சாணூரனது பலம் குறைவதையும், கிருஷ்ணனது பலம் பெருகுவதையும் கண்ட கம்சன் மிக்க சினம் கொண்டு தூரியம் முதலிய வாத்தியங்கள் முழக்குவதை நிறுத்தும்படியாகக் கட்டளையிட்டான். (71)</p>
<p class="Text">மற்போர் நடக்கும் மண்டபத்தில் மிருதங்கம், தூரியம் முதலிய வாத்தியங்கள் வாசிப்பதை நிறுத்தியபின் விண்ணில் தேவ வாத்தியங்கள் ஒரேயடியாக முழக்கப்பட்டன. (72)</p>
<p class="Text">அப்பொழுது வானத்தில் தேவர்கள் கூட்டம்கூட்டமாகக் கூடி மிகுந்த மகிழ்ச்சியுடன் “கோவிந்தா! உனக்கு வெற்றியுண்டாகட்டும். கேசவா! தாங்கள் விரைவிலேயே இத்தீயவன் சாணூரனைக் கொல்லக் கடவீர்கள்” என்று வாழ்த்தினார்கள். (73)</p>
<p class="Text">பகவானான மதுசூதனன் இவ்வாறு விளையாட்டாகச் சாணூரனுடன் மற்போர் புரிந்து பின் அவனை வதைக்க எண்ணி, அவனை அப்படியே அலக்காகத் தூக்கி விண்வெளியில் சுற்றினார். பகை வெல்லும் ஸ்ரீகிருஷ்ணன் இவ்வாறு அந்த சாணூரன் என்கிற மல்லனை நூற்றுக்கணக்கான முறை சுற்றித் தரையில் ஓங்கியடித்தார். அவ்வசுரனை விண்வெளியில் கண்ணன் சுழற்றும் போதே அசுரனின் உயிர் பிரிந்துவிட்டது. (74,75)</p>
<p class="Text">பகவான் அவனைப் பூமியில் அடிக்க, அவனுடல் நூற்றுக்கணக்காகப் பிளந்து தரையில் ஒரு பெரிய உதிரச் சேற்றையே தோற்றுவித்தது. (76)</p>
<p class="Text">இங்கு ஸ்ரீகண்ணன் எவ்வாறு சாணூரனோடு மற்போர் புரிந்தாரோ, அதேபோல பலராமனும் முஷ்டிகன் என்கிற அசுர மல்லனோடு போர் புரிந்தார். (77)</p>
<p class="Text">பலராமனும் அந்த முஷ்டிகன் என்னும் மல்லனது தலைமேல் தம் கைமுட்டியினால் ஓங்கி அடித்து, முழங்காலாலே அவனது மார்பிலும் இடித்துத் தள்ளும் போதே அவனது உயிர் பிரிந்தது. அவனைப் பூமியில் தள்ளி இரு கைகளினாலும் அவனைக் கசக்கினார். (78)</p>
<p class="Text">இவ்வாறு அவ்விரு மல்லர்களும் மடியவே, மல்லர்களுக்கு அரசனான பெரும் பலசாலியான தோசலகன் என்பவன் மற்போர் புரிய வரவே, ஸ்ரீகிருஷ்ணன் அவனைத் தன் இடக்கை முட்டியினால் ஓரடி அடித்துத் தரையில் வீழ்த்தினார். (79)</p>
<p class="Text">சாணூரன், முஷ்டிகன், மற்போர் அரசனான தோசலகன் ஆகிய மூவரும் மடிந்தது கண்ட மற்ற மல்லர்கள் அங்கிருந்து ஓட்டம் பிடித்தனர். பின்பு அந்தப் போர்க்களத்தில் போர்புரிய எவரும் இல்லாததால் ஸ்ரீவாசுதேவனான கண்ணனும் பலராமனும் தன்னொத்த வயதுடைய இடைச்சிறுவர்களை வலுவில் இழுத்து மகிழ்ச்சி பெருக, அவர்களை மார்போடு அணைத்துக் கொண்டு அந்த மற்போர் மண்டபத்தில் உலா வந்தனர். (80,81)</p>
<p class="Text">இதைக் கண்ட கம்சன் சினத்தால் இரு கண்களும் சிவக்க, அங்கு கூடியிருந்த போர் பயிற்சியுடைய மல்லர்களை அழைத்து, “அடே! இவ்விடைப்பிள்ளைகளை இச்சபையிலிருந்து வலுவில் இழுத்து வெளியே தள்ளுங்கள். பாவியான நந்தனைப் பிடித்திழுத்து இரும்புச் சங்கிலியினால் கட்டிப் போடுங்கள். வசுதேவனையும் இளம்வயதினருக்கான தண்டனையைத் தந்து கொல்லுங்கள். இதோ இப்பொழுது என்னெதிரில் கிருஷ்ணனோடுகூடத் துள்ளிக் குதிக்கின்ற அந்த இடையர்கள் அனைவரையும், மற்றுமுள்ள செல்வங்களையும் பறித்துக் கொள்ளுங்கள்” என்று கட்டளையிட்டான். (82—84)</p>
<p class="Text">இவ்வாறு கம்சன் கட்டளையிட்டுக் கொண்டிருக்கையில் ஸ்ரீமதுசூதனனான ஸ்ரீகிருஷ்ணன் சற்றே சிரித்துக் கொண்டு விரைவில் கம்சன் இருக்கும் மஞ்சத்தின் மீதேறி, அவனைப் பற்றிக் கொண்டார். பின் அவன் தலையில் அணிந்திருக்கும் கிரீடம் கீழே விழ, அவனது தலைக்கேசத்தைப் பிடித்திழுத்துப் பூமியில் தள்ளி அவன் மேல் தானும் விழுந்தார். (85,86)</p>
<p class="Text">அனைத்து உலகங்களுக்கும் ஒரே ஆதாரமாக இருப்பதனால், அதிக பாரமாய் உள்ள ஸ்ரீகிருஷ்ணன் அவன் மீது விழவே, உக்ரசேனரது குமாரனான கம்சன் (அவரது பாரம் தாங்க முடியாமல்) உயிரிழந்தான். அவ்வாறு உயிரிழந்த கம்சனது கேசத்தைப் பிடித்திழுத்து (பெரும் பலம் கொண்ட ஸ்ரீகிருஷ்ணன்) அவனது உடலை அந்த மற்போர் நடக்கும் மண்டபத்தில் இங்குமங்கும் இழுத்தார். கம்சனுடைய உடல் மிகுந்த பாரமாக இருந்ததனாலே, அதை இழுத்ததனால் தண்ணீர் வெள்ளமோடி நடுவிலே அறுத்தாற்போல அங்கு ஓர் அகழியே உண்டாக்கப்பட்டது. (87—89)</p>
<p class="Text">இவ்வாறு ஸ்ரீகிருஷ்ணன் கம்சனைப் பிடித்திழுக்கும்போது அவனது தம்பியான சுமாலி என்பவன் மிகுந்த கோபம் கொண்டு போரிட வந்தான். அவனை பலராமன் விளையாட்டாகவே கொன்றொழித்தான். (90)</p>
<p class="Text">இவ்விதமாக மதுரையின் மன்னனான கம்சனை ஸ்ரீகிருஷ்ணன் விளையாட்டாகவே கொன்றபோது, அதைக் கண்ட மற்போர் மண்டபத்தில் வீற்றிருந்த மக்கள் அனைவரும் ‘ஹா ஹா’ என்று ஆரவாரித்தனர். இது இவ்வாறிருக்க, பெருந்தோளரான ஸ்ரீகிருஷ்ணன் பலராமனுடன் சென்று, தங்கள் பெற்றோர்களான வசுதேவர்—தேவகியின் பாதங்களில் பணிந்தார். (91,92)</p>
<p class="Text">இவ்வாறு அவர்கள் இருவரும் பணியவே, அவ்விருவரும் அவர்களை வாரித் தூக்கியெடுத்துத் திருவவதார காலத்திலே ஸ்ரீகண்ணன் திருவாய் மலர்ந்தருளியதை நினைவிற்கொண்டு அவர் எதிரில் இரு கைகளையும் கூப்பியவண்ணம் பணிவாக நின்றனர். (93)</p>
<p class="Text"><span class="char-style-override-7">வசுதேவர் கூறுகிறார்——</span> “பிரபுவே! எங்களுக்கு அருள்புரிய வேண்டுமப்பா! கேசவா! பூபாரத்தினால் கவலை கொண்டிருந்த தேவர்களுக்கு நீ முன்பு எந்தவொரு வரம் தந்தருளினாயோ, அதை எங்களுடைய திருவுதரத்தில் பிறந்தருளி நிறைவேற்றி வைத்தாய். (94)</p>
<p class="Text">பகவானே! எங்களால் ஆராதிக்கப்பட்ட நீ தீயோர்களை மாய்ப்பதற்காக எங்களது குடிசையில் பிறந்தருளியதால் எங்களது குலம் இன்று தூய்மையாக்கப்பட்டது, பவித்ரமாக்கப்பட்டது. எம்பெருமானே! தாங்கள் அனைத்து பூதங்களின் இதயத்திலும் நிறைந்துள்ளீர். ஆகவே, தாங்கள் சர்வபூதமயன். அனைத்தும் உம்மிடமிருந்தே தோன்றின, தோன்றுகின்றன, இனியும் தோன்றப் போகின்றன! (95,96)</p>
<p class="Text para-style-override-7">வாக்கிற்கும் மனதிற்கும் எட்டாதவனே! அனைத்துமாய் நிற்பவனே! அச்சுதா! நீயே அனைத்து தேவதைகளின் சொரூபனாக இருந்து அனைத்து வேள்விகளாலும் ஆராதிக்கப்படுகிறாய். அந்த வேள்வியும் நீயே. வேள்வி செய்யும் யஜமானனும் நீயே. வேள்வி செய்பவர்களால் ஆராதிக்கப்படும் தெய்வமும் நீயே. (97)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘யக்ஞேந யக்ஞமயஜந்த தே<span class="char-style-override-38">3</span>வா:’</p>
<p class="Foot-Note-Right">— புருஷசூக்தம்</p>
<p class="Foot-Note-Slok">வேதமும் வேள்வியும் விண்ணும் இருசுடரும்</p>
<p class="Foot-Note-Slok">ஆதியுமானான் அருள்தந்தவன்.</p>
<p class="Foot-Note-Right para-style-override-9">— பெரிய திருமொழி 9/4/9)</p>
<p class="Text">ஏ ஜனார்த்தனா! அகில உலகங்கட்கும் தோற்றுவாய் நீயே. அப்படியிருக்க சர்வேசுவரனான உன்னிடத்தில் எங்கள் இதயம் ‘புத்திரன்’ என்னும் வாத்சல்யத்திலே மயங்கி நிற்கிறதே! இம்மயக்கம் சிரிப்புக்கு இடமாகவன்றோ இருக்கிறது. (98,99)</p>
<p class="Text para-style-override-7">தங்களுக்கோ முதலும் முடிவுமில்லை. அனைத்து ஜீவராசிகளும் தங்களிடமிருந்தே தோன்றின. அவ்வாறிருக்க எந்தவொரு மனிதனுடைய நாக்குதான் தங்களை ‘இவன் என் மகன்’ என்று கூறத் துணிவு பெறும். (100)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note">நம்மாழ்வார் திருவாய்மொழி மூன்றாம் பத்து நான்காம் திருவாய்மொழியில் <span class="char-style-override-7">‘புகழுநல்லொருவன் என்கோ’</span> என்று தொடங்கி</p>
<p class="Foot-Note-Slok">‘யாவையும் எவையும் தானாய் அவரவர் சமயம்தோறும்</p>
<p class="Foot-Note-Slok">தோய்விலன் புலனைந்துக்கும் சொலப்படான்</p>
<p class="Foot-Note-Slok para-style-override-7">உணர்வின் மூர்த்தி’</p>
<p class="Foot-Note para-style-override-15">என்கிற வரை, இறைவனை என்னென்று புகழ்வது! என்கிறார்.)</p>
<p class="Text">ஜகன்னாதனே! இந்த அனைத்துலகங்களும் எந்த ஒருவனிடமிருந்து தோன்றியதோ, தோன்றுகின்றதோ, அந்த மகாபுருஷன் மாயை என்கிற மோகன சக்தியை விடுத்து, வேறெந்தவொரு காரணத்தினாலே எங்களிடம் வந்து பிறப்பான்? எந்த இறைவனிடம் அசையும்—அசையாப் பொருட்களான ஜீவராசிகள் அனைத்தும் தங்கி நிற்கிறதோ, அந்த இறைவன் வயிற்றிலும் பின் மடியிலும் தவழ்ந்த மனிதனாக எவ்வாறு ஆகமுடியும்? (101,102)</p>
<p class="Text">பரமேசுவரா! அவ்வாறான இறைவனான நீ எங்களிடம் கருணை கொண்டு அருள்புரிய வேண்டும். தங்களுடைய ஸ்ரீமந்நாராயணனின் இந்த அம்சாவதாரத்தினால் உலகைக் காத்தருள வேண்டும். தாங்கள் என் மகனன்று. ஹே ஈசுவரனே! பிரும்மா முதல் ஈ எறும்பாகிய அனைத்து ஜீவராசிகளும் தங்களிடமிருந்தே தோன்றின. புருஷோத்தமனே! அவ்வாறிருக்க ‘புத்திரன்’, ‘இவன் என் மகன்’ என்கிற மோகத்தில் எங்களை ஏன் பிடித்துத் தள்ளுகிறாய்? (103)</p>
<p class="Text">பயமெல்லாம் எவரிடம் பயப்படுமோ அந்தப் பரமனே! உன் மாயையில் மயங்கி ஞானம் இழந்து உன்னை எங்களுடைய மகன் என்றெண்ணி, அனைத்து பயங்களையும் நீக்கவல்ல உனக்கு கம்சனிடமிருந்து என்ன நேருமோ? என்கிற பயம் எங்களை வாட்டியது. இவ்வாறான அச்சத்தினாலே அன்றோ உன்னை கோகுலத்திற்கு எடுத்துச் சென்றேன். உன் இச்சையினால் இவ்வளவாக வளர்ந்து நிற்கிறாய். ஈசுவரனே! இதில் ‘நான் செய்தேன்’ என்கிற பெருமை எனக்கு ஏது? (104)</p>
<p class="Text para-style-override-7">இறைவா! ருத்ரன், மருத்துக்கள், அசுவினி தேவர்கள், இந்திரன் முதலியவர்களினாலும் செய்வதற்கு இயலாத தங்களது அநேக திருவிளையாடல்களை நேரில் கண்டோம். அப்படிப்பட்ட ஸ்ரீமந்நாராயணனான தாங்கள், உலகைக் காத்தருள வேண்டி எங்களுக்குப் பிள்ளையாகப் பிறந்தாய். உனது அருளினால் எங்களது அஞ்ஞானமான இருள் நீங்கியது. ஆகவே, நாங்கள் தங்களது உண்மை சொரூபத்தை அறிந்தோம்” (என்று வசுதேவரும் தேவகியும் துதித்தனர்). (105)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">நஷ்டோ மோஹ: ஸ்ம்ரு॒திர்லப்<span class="char-style-override-38">3</span>தா<span class="char-style-override-38">4</span></p>
<p class="Foot-Note-Slok">த்வத்ப்ரஸாதா<span class="char-style-override-38">3</span>ந்மயாச்யுத ।’</p>
<p class="Foot-Note-Right">ஸ்ரீமத் பகவத்கீதை 18/73</p>
<p class="Foot-Note-Slok">மாய மயக்கும் மயக்கால் என்னை வஞ்சித்து</p>
<p class="Foot-Note-Slok">ஆயன் அமரர்கரியேறு எனதம்மான்</p>
<p class="Foot-Note-Slok">தூய சுடர்ச்சோதி தனதென்னுள் வைத்தான்</p>
<p class="Foot-Note-Slok">தேசன் திகழும்தன் திருவருள் செய்தே.</p>
<p class="Foot-Note-Right para-style-override-9">— திருவாய்மொழி 8/7/4)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-21">இருபத்தோராவது அத்தியாயம் — உக்ரசேனரது பட்டாபிஷேகமும், இறைவன் கல்வி கற்றலும்</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு துதித்த வசுதேவர், தேவகி இருவரும் தமது தெய்விகத் திருவிளையாடல்களைக் கண்டு தத்துவஞானம் ஏற்பட்டவர்களாக இருப்பதைக் கண்ட ஸ்ரீகிருஷ்ணன், இவர்களையும் மற்றுமுள்ள யாதவர்களையும் மோகமடையச் செய்யத் திருவுள்ளம் கொண்டு தமது விஷ்ணுமாயையைப் பிரயோகித்தார். (1)</p>
<p class="Text para-style-override-7">அதன்பின் அவர்களைப் பார்த்து, “தாயே! தந்தையே! நானும் பலராம அண்ணாவும் பன்னாட்களாகக் கம்சனிடத்தில் கொண்ட பயத்தினால் மறைந்து நின்றாவது தங்கள் இருவரையும் காணத் துடித்திருந்தோம். ஆனால், இன்றுதான் எங்களுக்கு அந்த பாக்கியம் கிட்டியது. (2)</p>
<p class="Foot-Note para-style-override-14"><span class="char-style-override-7">(ஒப்புநோக்குக:— </span></p>
<p class="Foot-Note-Slok">‘ஒருத்தி மகனாய்ப் பிறந்து ஓரிரவில்</p>
<p class="Foot-Note-Slok">ஒருத்தி மகனாய் ஒளித்துவளர’</p>
<p class="Foot-Note-Right para-style-override-9">— திருப்பாவை 25)</p>
<p class="Text">எவனொருவன் தாய்தந்தையர்க்குப் பணிவிடை செய்யாமல் தன் காலத்தைக் கழித்தானோ, அவனது அக்காலம் முழுவதும் அவனது ஆயுளின் வீணாகக் கழிந்த காலமாகும். இது போன்ற வீணாகும் காலம் சான்றோராக இல்லாதவருக்குத்தான் நிகழும். (3)</p>
<p class="Text">தந்தையே! தன் குருவான ஆசார்யர்களுக்கும், தேவர்களுக்கும், அந்தணர்களுக்கும், தாய்—தந்தையர்களுக்கும் பணிவிடை செய்து வருகிறவர்களுடைய காலம்தான் பயனுள்ளதாக ஆகின்றது. (4)</p>
<p class="Text">ஆகவே தந்தையே! இவ்வாறு நாங்கள் செய்த பிழை அனைத்தையும் பொறுத்தருள வேண்டும். ஏனெனில், கம்சனது பலம், வீரம் ஆகியவற்றிற்குப் பயந்த நாங்கள் பிறரிடத்திலன்றோ வாழ்ந்து வந்தோம். ஆகவேதான் தங்களுக்குப் பணிவிடை செய்ய முடியாமல் போயிற்று” (என்று வேண்டினர்). (5)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு தாழ்மையுடன் வேண்டிக் கொண்ட ஸ்ரீகிருஷ்ணனும் பலராமனும் தாய்—தந்தையரின் திருவடிகளில் வீழ்ந்து வணங்கிப் பின் முறையே யாதவப் பெரியோர்கள் அனைவரையும் வணங்கி நகர மக்கள் அனைவரையும் தக்கபடி உபசரித்தார்கள். அதன்பின் கம்சனுடைய மனைவிகளும் தாய்மார்களும் அவனது உடலைச் சூழ்ந்து உட்கார்ந்து கொண்டு மிகுந்த துக்கத்தில் ஆழ்ந்தவர்களாக அழுதார்கள். (6,7)</p>
<p class="Text">இவ்வாறு அவர்கள் அழுவதைக் கண்ட கண்ணன் பச்சாத்தாபம் கொண்டு இரக்கமுற்று கண்களில் நீர் ததும்ப, அவர்களின் அருகில் வந்து பலவகை ஆறுதல் வார்த்தைகளைச் சொல்லி அவர்களைத் தேற்றினான். அதன்பின் கண்ணன் புத்திரனை இழந்த உக்ரசேன மகாராஜாவின் கைகால்களைத் தளை(விலங்கு)களிலிருந்து விடுவித்து, அவரை அந்த மதுரா ராஜ்யத்திலே பட்டாபிஷேகம் செய்தருளினான். (8,9)</p>
<p class="Text">ஸ்ரீகிருஷ்ணனாலே பட்டாபிஷேகம் செய்விக்கப் பெற்ற யாதவ குலச்சிரேஷ்டரான உக்ரசேனரும் இறந்த தனது மகனான கம்சனுக்கும் மற்றும் அங்கே மடிந்தவர்களுக்கும் ஈமச்சடங்குகளைச் செய்தார். (10)</p>
<p class="Text">இவ்வாறு ஈமச்சடங்குகளைச் செய்தபின் தன் சிங்காசனத்தில் வந்தமர்ந்த தன் தாய் வழிப்பாட்டனான உக்ரசேன மகாராஜாவைப் பார்த்து, “பெரியோரே! இனி நாங்கள் செய்ய வேண்டிய காரியங்களைப் பற்றிச் சிறிதேனும் சிந்திக்காமல் எங்களுக்குக் கட்டளையிடுங்கள். (11)</p>
<p class="Text">இந்த யது வம்சத்தவர்கள் யயாதி மகாராஜாவின் சாபத்தினால் அரசை ஏற்கத் தகுதியற்றவர்களாக இருப்பினும், இப்போது நாங்கள் உங்களுடைய பணியாளர்களாக இருப்பதால் தாங்கள் அனைத்து மன்னர்களுக்கும் கட்டளையிடத் தக்கவராக இருக்கிறீர்கள். அதனால் இந்த அற்ப மன்னர்களுக்குக் கட்டளையிடுவதால் யாது பயன்? தேவர்களுக்கும் தாங்கள் கட்டளையிடலாமே” (என்று கண்ணன் பணிவாகக் கூறினார்). (12)</p>
<p class="Text"><span class="char-style-override-7">பராசரர் கூறுகிறார்——</span> உக்ரசேன மன்னனிடம் இவ்வாறு கூறிவிட்டு தர்மத்தை நிலைநாட்ட மனித அவதாரமெடுத்த பகவான் ஸ்ரீகிருஷ்ணன் வாயு பகவானை நினைக்கவே, அவரும் அச்சமயம் அங்கு வந்து நின்றார். (13)</p>
<p class="Text">இவ்வாறு வந்து நின்ற வாயு பகவானை நோக்கி, “வாயு பகவானே! நீ இப்பொழுதே இந்திரனின் இடத்திற்குச் சென்று நான் கூறியதாகக் கூறு—— ‘இந்திரா! நீ இதுவரை செருக்கடைந்தது போதும். இனிச் செருக்கடையாதே. உக்ரசேன மகாராஜாவிற்கு நீ உன்னுடைய சுதர்மா என்கிற சபா மண்டபத்தைத் தந்துவிடு. இது ஸ்ரீகிருஷ்ணனின் கட்டளை. இந்த சுதர்மா என்கிற இரத்தின சபை, உக்ரசேன மகராஜாவிற்கே ஏற்றது. இதில் யாதவ வம்சத்தவர்கள் வீற்றிருக்கவும் தகுதியுள்ளது. ஆகவே, இந்த சுதர்மா என்கிற சபையை இந்த மகாராஜாவிற்காக அனுப்பிவிடு’ (என்று கூறு)” எனக் கட்டளையிட்டார். (14,15)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ண பகவான் கட்டளையிடவே, வாயு பகவானும் இந்திரனிடம் சென்று கண்ணனது கட்டளை முழுவதையும் கூறவே, இந்திரனும் அந்த இரத்தின சபையான ‘சுதர்மா’ என்கிற சபையை வாயு பகவானிடம் அளித்தான். (16)</p>
<p class="Text">அதை ஏற்று எடுத்து வந்து வாயு பகவானும் கண்ணனிடம் சமர்ப்பிக்க அதைக் கண்ணன் உக்ரசேன மகாராஜாவிடம் அளித்தார். இவ்விதம் அளிக்கப்பட்ட அந்த இரத்தின சபையில் ஸ்ரீகண்ணபெருமான் திருத்தோள்களின் பலத்தையே நம்பி வாழும் யாதவர்கள் அனைவரும் அமர்ந்து ஆனந்தம் அனுபவித்தார்கள். (17)</p>
<p class="Text">அதன்பின் ஸ்ரீகிருஷ்ணனும் பலராமனும் முறைப்படி உபநயனம் செய்விக்கப் பெற்றுத் தாங்கள் இயல்பாகவே அனைத்துக் கலைகளையும் முற்றும் உணர்ந்தவர்களாக இருப்பினும், தாம் மனிதனாகத் திருவவதாரம் செய்தருளிய முறைமைக்கேற்ப குருசீடன் என்கிற கிரமத்தை (தகுதிநிலையை) உலகினருக்கு அறிவிக்க வேண்டி, காசி நகரத்தில் பிறந்து அவந்தி நகரில் வாழ்ந்து வரும் சாந்தீபனி என்கிற பிராம்மணோத்தமரிடம் கல்வி கற்க வேண்டி சீடர்களாகச் சென்றார்கள். (18,19)</p>
<p class="Text">சங்கர்ஷணனான பலராமனும் ஸ்ரீகிருஷ்ணனும் சாந்தீபனி என்னும் முனிவரிடம் சீடர்களாக இருந்து, வேதங்களைக் கற்பதிலேயே முழு நோக்கம் உடையவர்களாகக் குருவுக்குச் செய்ய வேண்டிய பணிவிடைகளை முறைப்படி செய்து கொண்டு குருவிடம் நடந்து கொள்ள வேண்டிய முறையைப் பற்றி உலகினர் அறியுமாறு வேதவேதாங்கங்களையும் மற்ற சாஸ்திரங்களையும் கற்றனர். அந்தணரே! இதில் ஓர் ஆச்சரியம் என்னவென்றால் அவர்கள் இருவரும் அறுபத்து நான்கு நாட்களுக்குள்ளேயே வேதவேதாங்கங்கள், மற்றுமுள்ள ரகசியம் (அஸ்திரமந்திர உபநிஷத்) மற்றும் ஸங்க்ரகம் என்னும் அஸ்திரப்பிரயோகம் ஆகியனவோடு தனுர்வேதத்தையும் கற்றுக் கொண்டுவிட்டார்கள். சாந்தீபனி முனிவரும் மனிதர்களால் முடியாததும், மனித முயற்சிக்கு எட்டாததுமான இவர்களது செயல்களைக் கண்டு ‘சூரியனும் சந்திரனும் இவ்வாறு வேடமணிந்து தனது வீட்டிற்கு வந்தார்களோ?’ என ஐயமுற்றார். அவர்கள் இருவரும் சிட்சை, வியாகரணம், சந்தஸ், நிருக்தம், ஜோதிடம், கல்பம் என்னும் ஆறு அங்கங்களுடன் கூடிய நான்கு வேதங்களையும் மற்றும் அனைத்துக் கலைகள் பலவிதமான அஸ்திர வித்யைகள் ஆகியன அனைத்தையும் ஒரு முறை கேட்டவுடன் அப்படியே அறிந்து கொண்டனர். இவ்வாறு அனைத்து வித்யைகளையும் கற்றுக் கொண்ட அவர்கள் தங்கள் குருவான சாந்தீபனி முனிவரிடம் “குருநாதா! தங்களுக்கு நாங்கள் என்ன குருதட்சிணை தரவேண்டும்? தாமதியாமல் கூறுங்கள்” என்று வேண்டிக் கொண்டனர். (20—24)</p>
<p class="Text">இதைக் கேட்ட குருவானவர் இவர்களது மனதிற்கெட்டாத திருவிளையாடல்களை நினைத்துப் பார்த்து, முன்பு பிரபாசதீர்த்தக்கட்டத்தில் கடலில் மூழ்கி இறந்த தன் மகனை உயிர்பித்துத் தரும்படி வேண்டினார். (25)</p>
<p class="Text">இவ்வாறு தங்கள் குருநாதர் வேண்டவே, அவர்கள் இருவரும் படைக்கலங்களை ஏந்திக் கொண்டு கடற்கரைக்குச் செல்லவே, கடலரசன் அர்க்கியத்தைக் கையில் ஏந்தி வந்து அவ்விருவர்களையும் பூசித்துக் கண்ணனை நோக்கி, “இறைவா! சாந்தீபனி முனிவரின் மகனை நான் எடுத்து வரவில்லை. பகை வெல்லும் பகவானே! சங்கு வடிவம் தரித்து எனது நீரின் அடியில் வாழும் பஞ்சஜனன் என்னும் அசுரன்தான் சாந்தீபனி முனிவரின் மகனைக் கவர்ந்தவன்” என்று கூறினான். (26,27)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கடலரசன் கூறியதைக் கேட்ட ஸ்ரீகிருஷ்ண பகவான் கடலில் குதித்து உள்ளே சென்று அங்கிருந்த பாஞ்சஜனன் என்கிற அசுரனைக் கொன்று, அவனது எலும்பினால் உண்டான உயர்ந்த சங்கத்தை எடுத்துக் கொண்டார். (28)</p>
<p class="Text">பின்பு, எதனுடைய ஒளியால் அசுரக்கூட்டங்களுடைய திறல் அழியுமோ, தேவர்களுடைய திறல் பெருகுமோ, மறநெறியான அதர்மம் அழியுமோ, அப்படிப்பட்ட ‘பாஞ்சஜன்யம்’ என்கிற அந்தச் சங்கைக் கண்ணன் ஊதிக் கொண்டு பலராமனுடன் யமனுடைய புரமான வைவஸ்வத பட்டணத்திற்கு எழுந்தருளி, அங்கு சூரியனுடைய மகனான யமனை வெற்றி கொண்டு அங்கு யமயாதனையில் கிடந்த அந்த சாந்தீபனி முனிவரின் குமாரனை முன்பிருந்தது போன்ற தேகத்தை உடையவனாகச் செய்து, அவனை அழைத்து வந்து அவனது தந்தையான தங்கள் குருநாதரிடம் குருதட்சிணையாக அளித்தனர். (29—31)</p>
<p class="Text">இதன்பின் பலராமனும் ஸ்ரீகிருஷ்ணனும் மன்னனான உக்ரசேனரால் பரிபாலிக்கப்பட்ட மதுரையம்பதியில் உள்ள ஆண்களும் பெண்களும் களிக்கும்வண்ணம் அந்நகருக்கு எழுந்தருளினார்கள். (32)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்தோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-22">இருபத்து இரண்டாவது அத்தியாயம் — ஜராசந்தனைத் தோற்கடித்தல்</p>
<p class="Text para-style-override-7"><span class="char-style-override-7">பராசரர் கூறுகிறார்——</span> மைத்திரேயரே! பெருந்திறல் உடைய கம்சன் மகத தேசத்திற்கு அதிபதியான ஜராசந்தனுடைய மகள்களான அஸ்தி, பிராஸ்தி என்கிற பிராப்தி எனும் இருவரையும் மணந்திருந்தான். கம்சனை ஸ்ரீகிருஷ்ணன் கொன்றதால் மிகுந்த கோபம் கொண்ட ஜராசந்தன் ஸ்ரீகிருஷ்ணனையும் மற்றுமுள்ள யாதவர்களையும் கொன்றொழிக்க வேண்டுமென்று எண்ணி இருபத்து மூன்று அசௌஹிணி சேனையோடு மதுரையம்பதியை முற்றுகையிட்டான். (1—3)</p>
<p class="Foot-Note">(<span class="char-style-override-7">குறிப்பு:—</span> அசௌஹிணி என்பது தேர்ப்படை, யானைப்படை, குதிரைப்படை, காலாட்படை என்னும் நால்வகைப் படைகளுடைய ஒருவகைக் கணக்கு.)</p>
<p class="Text">அப்பொழுது பெருந்திறல் படைத்த பலராமனும் ஸ்ரீகிருஷ்ணனும் சிறிய படையுடன் நகரத்திற்கு வெளியே வந்து ஜராசந்தனுடைய பெரும் படையுடன் போர் புரியத் தொடங்கினர். முனிசிரேஷ்டரே! அப்பொழுது பலராமனும் ஸ்ரீகிருஷ்ணனும் தங்களுடைய புராதனமான ஆயுதங்களைப் பெற்றுகொள்ள எண்ணினர். (4,5)</p>
<p class="Text">அந்தணரே! இவ்வாறு ஸ்ரீஹரியான ஸ்ரீகிருஷ்ணன் நினைக்கவே, அவரது சார்ங்கம் எனும் வில்லும், எடுக்கயெடுக்கக் குறையாத பாணங்கள் நிறைந்த இரண்டு அம்புறாதூணிகளும், கௌமோதகி என்கிற கதையும் ஆகாயத்தில் இருந்து வந்து கண்ணனிடம் சேர்ந்தன. (6)</p>
<p class="Text">அந்தணப் பெரியோரே! அதேபோல பலராமனிடம் அவர் மனதிற்கேற்றவாறான ஹலமும் (கலப்பையும்), சுநந்தம் என்கிற உலக்கையும் ஆகாயத்தில் இருந்து வந்தன. (7)</p>
<p class="Text">இவ்வாறு விண்ணில் இருந்து பெற்ற திவ்யமான ஆயுதங்களைத் தரித்து, மகத ராஜனுடைய பெரும் சேனையைத் தோற்கடித்துப் பின் மதுரை நகருக்கு வந்தனர். பெருந்தவசியே! இவ்வாறு தீயவனான ஜராசந்தனைத் தோற்கடித்தும், அவன் உயிரோடு திரும்பிப் போனதால், தான் அவனை வெற்றிகொண்டதாக பகவான் நினைக்கவில்லை. (தான் தோற்றதாகவே நினைத்தார்.) (8,9)</p>
<p class="Text">அந்தணச்சிரேஷ்டரே! பகவான் நினைத்தபடியே சிறிது காலம் சென்றதும் ஜராசந்தன் பெரும் படையுடன் போருக்கு வர, ஸ்ரீகிருஷ்ணராமர்களால் தோற்கடிக்கப்பட்டு ஓடி ஒளிந்தான். (10)</p>
<p class="Text">இவ்வாறு மிகுந்த கொழுப்பும் செருக்கும் உடைய மகத மன்னனான ஜராசந்தன் ராமகிருஷ்ணர்கள் மற்றும் யாதவ சேனையோடு பதினெட்டு முறை போர் புரிந்தான். (11)</p>
<p class="Text">இந்த பதினெட்டு முறை போரிலும் பெரும் சேனை படைத்த ஜராசந்தன் அளவிற்சிறிய சேனை படைத்த யாதவர்களால் தோற்கடிக்கப்பட்டுப் புறமுதுகு காட்டி ஓடினான். யாதவர்களுடைய சேனை சிறதளவேயானாலும், அதிக சேனை கொண்ட மகததேசத்து சேனையை வென்றது எவ்வாறெனில், திருவாழிப்படையான சுதர்சன சக்கரத்தைக் கையிலேந்திய ஸ்ரீமந்நாராயணனுடைய அம்சாவதாரமான ஸ்ரீகிருஷ்ணனது சந்நிதியின் பெருமையினாலே! (12,13)</p>
<p class="Text">அந்த ஸ்ரீகிருஷ்ணனுடைய திருவாழியான சுதர்சன சக்கரத்தின் சான்னித்தியமே பகைவர்களை வெல்ல போதுமானதாக இருக்க, பலப்பல ஆயுதங்களைப் பகைவர்களின் மேல் இவர்கள் பிரயோகித்தது ஏனெனில், மனிதனாகத் திருவவதாரம் செய்த அந்த லோகநாதனுக்கு அவ்வவதார முறைக்கு ஏற்ப திருவிளையாடலே அன்றி வேறல்ல! (14)</p>
<p class="Text">எந்த இறைவன் தனது சங்கல்பத்திலேயே இவ்வுலகைப் படைத்துக் காத்துக் கரந்தருளுகிறாரோ, அந்த இறைவனுக்குப் பகை வெல்ல இத்துணை முயற்சி வேண்டுமா என்ன? ஆனாலும் மானிடத்தன்மையைப் பின்பற்றி, பலம் மிகுந்தவர்களோடு சந்தியும் (நட்பு பாராட்டியும்), ஈனர்களோடு போரும் புரிந்திருக்கிறார் போலும். (15,16)</p>
<p class="Text">மேலும் அவர் சில இடத்தில் ‘சாமம்’ என்கிற பேச்சுவார்த்தையின் மூலமும், சில இடத்தில் ‘தானம்’ என்ற உபாயத்தினாலும், சில இடத்தில் ‘பேதம்’ என்ற உபாயத்தினாலும், வேறு சில இடத்தில் ‘தண்டம்’ என்ற உபாயத்தினாலும், மற்றும் சில இடங்களில் தானே ஓடிப் போவதையும் செய்தருளியிருக்கிறார். (சாமம் = சமாதானம், தானம் = தாக்குதல், பேதம் = இணக்கமின்மை, தண்டம் = தண்டிப்பு.) (17)</p>
<p class="Text">இவ்வாறு மனிதர்களுடைய செயல்களைப் பின்பற்றுகிறாரே அல்லாது சக்தியின்மையால் அல்ல. சக்தி என்பதே அவர்தானே! இவ்விதமான திருவிளையாடல்களும் இந்த சமயத்தில் இந்த இடத்தில் இப்படி என்று இல்லாமல் அவரது இச்சையின்படிதான் (திருவுள்ளத்தின்படியே) நடைபெறுகிறது. (18)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்து இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-23">இருபத்து மூன்றாவது அத்தியாயம் — துவாரகா நிர்மாணம், காலயவனனது வதம், முசுகுந்தன் செய்த துதி</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! ஒரு சமயம் யது வம்சத்தவர்களுடைய புரோகிதரான கார்க்கியர் எனும் அந்தணரை அவரது மைத்துனன் அவருக்கு மக்கட்பேறு இல்லாததைச் சுட்டிக்காட்டி யாதவர்கள் நிறைந்த சபையில் இவர் ஒரு நபும்சகர் (ஆண் தன்மையற்றவர்) என்று பரிகாசம் செய்ய, அதைக் கேட்டு யாதவர்கள் அனைவரும் சிரித்தனர். (1)</p>
<p class="Text">அதனால் அவமானமும் கோபமும் கொண்ட கார்க்கியர் விந்தியமலைக்குத் தெற்கில் உள்ள தெற்குக் கடற்கரையை அடைந்து யாதவ சேனைகளுக்கு மிகுந்த பயத்தை உண்டாக்கக் கூடிய புத்திரனை வேண்டி ஸ்ரீபரமசிவனைக் குறித்துத் தவம் செய்தார். அவ்வாறு அவர் சிவபிரானைக் குறித்துத் தவம் செய்கையில் இரும்புத்துகளை மட்டும் ஆகாரமாகக் கொண்டார். இவ்வாறு பன்னிரண்டு வருட காலம் தவம் செய்கையில், அவரது தவத்தில் மகிழ்ந்த சிவபெருமான், அவரது எதிரில் தோன்றி, அவர் விரும்பிய வரத்தை அளித்தார். (2,3)</p>
<p class="Text">இவ்வாறிருக்கையில் கார்க்கியர் மக்கட்பேறுக்காக தவம் செய்து வரம் பெற்றிருப்பதை அறிந்த யவனதேச மன்னன், இவரிடம் வந்து நன்கு உபசரித்துப் பூசித்துத் தனக்குப் பிள்ளைப்பேறு இல்லாமையால் தன் மனைவியிடத்துப் பிள்ளைப்பேறு உண்டாக்கும்படி வேண்டிக் கொள்ள, இவ்வந்தணரும் அவனிடம் இரக்கம் கொண்டு அவன் மனைவியோடு கூடினார். அதனால் அவளது திருவுதரத்திலிருந்து வண்டு போன்று கருநிறம் படைத்த ஒரு பிள்ளை பிறந்தான். (4)</p>
<p class="Text">அந்தக் குழந்தைக்கு யவனதேசாதிபதி ‘காலயவனன்’ என்று பெயரிட்டு, அவன் தக்க வயதிற்கு வந்ததும் அவனுக்குப் பட்டாபிஷேகம் செய்து வைத்துவிட்டு, பின் தவம் செய்யக் காட்டிற்குச் சென்றுவிட்டான். காலயவனனது மார்பு வச்சிரப்படை போன்று மிக்கக் கடினமாய் இருந்தது. (5)</p>
<p class="Text">இதனால் பெரும் பலபராக்கிரமங்களைப் பெற்றிருந்த அந்தக் காலயவனன் மிகுந்த செருக்கு கொண்டு அங்கு வந்த நாரத முனிவரிடம், “இந்தக் குவலயத்தில் மிக்க பலம் பொருந்திய மன்னர்கள் யார், யார்?” என்று வினவினான். இதைக் கேட்ட நாரத மகரிஷி “யாதவர்களே மிக்க பலசாலிகள்” என்று கூறினார். (6)</p>
<p class="Text">இதைக் கேட்ட காலயவனன் ஆயிரக்கணக்கான யானைகள், குதிரைகள், தேர்கள் ஆகியனவற்றோடு கூடிய கோடி மிலேச்ச சேனைகளையும் சேர்த்துக் கொண்டு போரிட மிகுந்த முயற்சி மேற்கொண்டான். (7)</p>
<p class="Text">இவ்வாறு முயற்சி மேற்கொண்ட காலயவனன் நாள்தோறும் தன் பிரயாணத்தில் தடை நேரிடாதவண்ணம் ஆங்காங்கே வாகனங்களை நிறுத்தி வைத்து ஒரு வாகனம் சோர்வுற்றதானால் அதை விடுத்து அடுத்ததொரு வாகனத்திலேறி, நெடுந்தூரமான வழியைச் சீக்கிரமாகக் கடந்து மதுரையம்பதியை அடைந்தான். (8)</p>
<p class="Text">இதைக் கண்ட கண்ணன் ‘இந்த காலயவனனுடன் போரிட்டால், அற்ப பலம் கொண்ட யாதவ சேனை முற்றிலும் அழிந்து போகும். அதனால் பலம் குன்றிய யாதவப் படை மகத தேச அரசனோடு போரிட்டுத் தோற்றுவிடும். (9)</p>
<p class="Text">ஒரு வேளை முதலில் மகத தேசத்தரசனோடு போர் புரிந்தால் அதனால் பலம் குன்றிய யாதவ சேனையை பலவானான காலயவனன் அழித்துவிடுவான். அந்தோ! ஒரே சமயத்தில் இவ்வாறு இருபுறங்களிலிருந்தும் யாதவர்களுக்குத் துன்பம் நேரிட்டுவிட்டதே! ஆகவே, இந்த யாதவர்களுக்காக பகைவர்கள் புகவொண்ணாதவாறு ஒரு கோட்டையை அமைப்போம். அதில் இருந்துகொண்டு ஆண்கள் மட்டும் அல்லாது யாதவப் பெண்டிரும் போர் செய்யும்படியாக அக்கோட்டையை அமைப்போம். (10,11)</p>
<p class="Text">இவ்வாறு தயார் செய்த கோட்டையில் நானிருந்து கொண்டு ஒருவேளை நான் தயார் நிலையில் இல்லாமல் இருந்தாலோ, ஒருவேளை நான் தூங்கிவிட்டாலோ அல்லது நான் எங்கேயாவது வெளியே சென்றிருந்தாலோ, எப்படியிருந்தாலும் அந்தக் கோட்டைக்குள் பகைவர்கள் நுழைந்து யாதவர்களைத் தாக்காமல் இருக்க வேண்டும். அவ்வாறாக ஒரு கோட்டையை அமைக்க வேண்டும்’ எனச் சிந்தித்தார். (12)</p>
<p class="Text">இவ்வாறு திருவுள்ளம் கொண்ட கண்ணபிரான் கடலரசனை வேண்டி அவனிடமிருந்து பன்னிரண்டு யோஜனை தூரம் உள்ள நிலத்தைப் பெற்று, அந்நிலத்திலே நல்ல நந்தனவனங்களும், அழகிய தடாகங்களும், பெரிய பெரிய மதில்களும், அதனுள் வீடுகளும், உப்பரிக்கைகளும் நிறைந்து விளங்க தேவராஜனான இந்திரனுடைய அமராவதி நகரம் போல விளங்கும் ‘துவாரகை’ என்னும் நகரை நிர்மாணித்தார். (13,14)</p>
<p class="Text">காலயவனன் மதுரைக்கருகில் வருவதைக் கண்ட கண்ணன் மதுரையில் வசிக்கும் அத்தனை மக்களையும் துவாரகை நகருக்குக் கொண்டு போய்ச் சேர்த்துவிட்டு, தான் மட்டும் மதுரையில் இருந்தார். (15)</p>
<p class="Text">அவ்வாறிருக்கையில் காலயவனனது படை மதுரையை முற்றுகையிட்டது. அப்பொழுது ஸ்ரீகிருஷ்ணன் மட்டும் படைகளோ, படைக்கலங்களோ ஒன்றுமின்றித் தன்னந்தனியனாக மதுரையில் இருந்து வெளிப்போந்தார். இவ்வாறு கண்ணன் தனித்து வருவதை யவன மன்னனான காலயவனன் கண்டுவிட்டான். (16)</p>
<p class="Text">நாரத மகரிஷி கூறிய அடையாளங்களைக் கண்டு ‘இவன்தான் ஸ்ரீகிருஷ்ணன்’ என்று நிச்சயித்து, இவன் எவ்வித ஆயுதமும் இல்லாமல் வருவதனாலே இவனைப் பிடிப்பது எளிது என்று நினைத்துக் கண்ணனைப் பின்தொடர்ந்தான். முனிவரே! பெருந்தவசிகள், பெரும் யோகிகள் ஆகியவர்களுடைய இதயம் எந்த இறைவனைப் பின்தொடர்ந்து செல்ல இயலவில்லையோ, அந்த இறைவனான ஸ்ரீகிருஷ்ணனைக் கண்டு இவன் பிடிக்கத் துணிந்து பின்தொடர்ந்தான். (17)</p>
<p class="Text">காலயவனன் தன்னைப் பின்தொடர்ந்து வருவதைக் கண்ட ஸ்ரீகிருஷ்ணன் மிக்க பலமும் பராக்கிரமமும் கொண்ட மன்னரான முசுகுந்த மகாராஜன் எந்த குகையில் உறங்கிக் கொண்டு இருக்கிறாரோ, அந்த குகைக்குள் நுழைந்தார். பின்தொடர்ந்து வந்த காலயவனன் அக்குகையில் அயர்ந்து படுத்துத் தூங்கிக் கொண்டிருந்த முசுகுந்த மன்னரைக் கண்டு, இவன்தான் ஸ்ரீகிருஷ்ணன் என நினைத்து, அவரைக் காலால் எட்டி உதைத்தான். (18,19)</p>
<p class="Text">உதைத்த மாத்திரத்தில் விழித்துக் கொண்டு எழுந்த முசுகுந்த மன்னர் அந்த காலயவனனைப் பார்க்கவே, அந்த மிலேச்ச மன்னனான காலயவனன் முசுகுந்தரது கோபத்தீயினால் எரிக்கப்பட்டுச் சாம்பலானான். (20,21)</p>
<p class="Text">மைத்திரேயரே! முன்பொரு காலத்தில் தேவர்களுக்கும் அசுரர்களுக்கும் இடையே நடந்த போரில் தேவர்களுக்கு உதவி செய்யச் சென்ற முசுகுந்த மன்னர் அசுரர்களைக் கொன்று தேவர்களுக்கு வெற்றியை அளித்தார். அவ்வாறு வெற்றியை அளித்த முசுகுந்த மன்னரைப் பார்த்து தேவர்கள் “என்ன வரம் வேண்டும்?” என்று கேட்கவே, அவரும் தூக்கமின்றிச் சோர்ந்திருந்ததால் “தான் நெடுநாள் வரை தூங்கவேண்டும்” என்று வரம் கேட்டார். (22)</p>
<p class="Text">தேவர்களும் அவ்வாறே வரமருளி மேலும் “நீ அவ்வாறு தூங்கும்போது எவன் உன்னை எழுப்புவானோ, அவன் உன் உடம்பிலிருந்து தோன்றும் தீயினால் எரிக்கப்பட்டுச் சாம்பலாவான்” என்றும் வரம் அளித்தார்கள். (23)</p>
<p class="Text">இவ்வாறு பெரும் தீயவனான காலயவனன் எரிக்கப்பட்ட பிறகு முசுகுந்த சக்கரவர்த்தி ஸ்ரீமதுசூதனான கண்ணனைக் கண்டு “தாங்கள் யார்? என்று கேட்கவே, பகவானும் “மன்னனே! நான் சந்திரகுலத்தைச் சார்ந்த யாதவ குலத்தவன்; வசுதேவருடைய குமாரன்” என்று பதில் கூறினார். அதைக் கேட்ட மன்னர் தனக்கு முன்பொரு சமயம் முனிவர் விருத்தகார்க்கியர் அருளிச் செய்த செய்தி ஞாபகம் வரவே, திடீரென்று தன் படுக்கையை விட்டு எழுந்து பகவானான கண்ணனை விழுந்து வணங்கி, “பரமேசுவரா! நான் இப்பொழுதுதான் நன்கு புரிந்து கொண்டேன். தாங்கள் சாட்சாத் பகவானான ஸ்ரீமந்நாராயணனின் அம்சாவதாரம் அல்லவா! (24—26)</p>
<p class="Text">முன்பொரு சமயம் கார்க்கிய முனிவர் கூறியது என்னவெனில் ‘வருகிற இருபத்தெட்டாவது யுகத்தில் துவாபர யுகத்தின் முடிவில் யாதவ குலத்தில் எம்பெருமான் ஸ்ரீஹரி திருவவதாரம் செய்யப் போகிறார்’ என்று. (27)</p>
<p class="Text">நிச்சயமாகத் தெரிந்தது, தாங்கள் பகவான் ஸ்ரீவிஷ்ணுவின் அம்சாவதாரம் என்பதும், தாங்கள் மனிதர்களின் நன்மைகளைக் கருதியே திருவவதாரம் செய்தருளினீர்கள் என்பதும். இருப்பினும் இறைவா! தங்களது இந்த பெருத்த ஒளியைத் தாங்க என்னால் இயலவில்லையே! (28)</p>
<p class="Text">மேலும் இறைவா! தங்களது இந்த திருமிடற்றோசை (கண்ட (கழுத்து) உறுப்பிலிருந்து வரும் ஓசை) நீருண்ட மேகத்தின் கர்ஜனை போன்று உள்ளது. தங்களுடைய திருவடியின் பலத்தினாலே இந்த பூமிப்பிராட்டி நடுங்கி வணங்கி நிற்கிறாள். (29)</p>
<p class="Text">ஈசனே! (இந்த மேற்படி அடையாளங்களைக் கண்டு தாங்கள்தான் ஸ்ரீமந்நாராயணன் என்று நிச்சயித்துக் கொண்டேன்.) முன்பொரு சமயம் தேவர்களுக்கும் அசுரர்களுக்கும் நேரிட்ட பெரும் போரிலே எளியேன் சென்ற போது அங்குள்ள பெருத்த அசுரப்படை வீரர்களெல்லாம் எனது பேரொளியைக் கண்டு அதைப் பொறுக்க மாட்டாமல் ஓடினார்கள். அப்படிப்பட்ட என்னாலேயே இப்பொழுது தங்களது பேரொளியைத் தாங்க முடியவில்லையே! (30)</p>
<p class="Text">தஞ்சம் அடைந்தவர்களது இன்னல்களைக் களைபவரே! இவ்வுலகியல் கடலில் வீழ்ந்து தவிக்கும் ஜீவாத்மாக்களுக்கு தாங்கள் ஒருவர்தானே கரையேற்றுவிக்கும் காப்பாளர். ஆகவே இறைவா! அடியேனிடத்தில் கருணை கொண்டு எமது அமங்கலங்களை (பாவங்களை)ப் போக்கியருள வேண்டும். (31)</p>
<p class="Text">ஈசா! தாங்கள்தானே கடல்களும் மலைகளும் நதிகளும் காடுகளும் மற்றும் நிலம், நீர், ஆகாயம், நெருப்பு, காற்று மற்றும் மனமும். தாங்களன்றோ புத்தியும், விளங்க இயலாத சித்தம் என்கிற தத்துவமான அவ்யாகிருதமும், பிராணனும். மேலும், தாங்கள்தான் பிராணன் தங்கும் இடமான ‘அதிஷ்டாதா புருஷன்’ என்கிற ஜீவாத்மாவிற்கு மேலானதாக எங்கும் நீக்கமற நிறைந்தும், பிறப்பு—இறப்பு என்கிற மாறுபாடற்ற தத்துவமாகவும் விளங்குபவர். (32,33)</p>
<p class="Text para-style-override-7">சுவை, ஒளி, ஊறு, ஓசை, நாற்றம் என்கிற ஐந்துமற்றவர் தாங்கள். பிறப்பிறப்பற்றவர்; மூப்பு—இளமையற்றவர்; கணிக்க முடியாதவர்; குறைவற்றவர் (தேய்வற்றவர்); வளர்தலும் குறைதலும் அற்றவர்; முதலும் முடிவுமற்ற பரப்பிரும்மமும் தாங்களேயன்றோ! (34)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">யாவையும் எவரும் தானாய்</p>
<p class="Foot-Note-Slok">அவரவர் சமயந்தோறும்</p>
<p class="Foot-Note-Slok">தோய்விலன் புலனைந்துக்கும்</p>
<p class="Foot-Note-Slok">சொலப்படான் உணர்வின் மூர்த்தி</p>
<p class="Foot-Note-Slok">ஆவிசேர் உயிரினுள்ளால்</p>
<p class="Foot-Note-Slok">ஆதுமோர் பற்றிலாத</p>
<p class="Foot-Note-Slok">பாவனையதனைக் கூடில்</p>
<p class="Foot-Note-Slok">அவனையும் கூடலாமே!</p>
<p class="Foot-Note-Right para-style-override-9">— திருவாய்மொழி 3/4/10)</p>
<p class="Text">தங்களிடமிருந்துதானே தேவர்கள், பித்ருக்கள், யட்சர்கள், கந்தர்வர்கள், கின்னரர்கள், அப்சரசுகள், சித்தர்கள் மற்றும் மனிதர்கள், விலங்குகள், பறவைகள், ஊர்வன ஆகிய அனைத்தும் தோன்றின. மேலும் மரங்கள், தோன்றியவை—தோன்றப்போகின்றவை, அசையும்—அசையாதது ஆகிய இவ்வுலகில் உள்ள அனைத்தும் தங்களிடமிருந்துதானே தோன்றின! (35,36)</p>
<p class="Text">பிரபுவே! உருவமுள்ள—உருவமற்றவையும், மிக மிகத் துல்லியதும், மிக மிகப் பெரியதும், மற்றுமுள்ள அனைத்தும் தாங்களாலேயே தோற்றுவிக்கப்பட்டன. இவ்வுலகில் உள்ள அனைத்தும் தாங்களேயன்றி வேறொன்றும் இல்லை. இறைவா! இவ்வுலகியல் கடலாகிற சக்கரத்தில் சுழற்சியில் வீழ்ந்து ஆதியாத்மிகம், ஆதிபௌதிகம், ஆதிதைவீகம் என்னும் முத்தாபங்களினால் அலைகடிக்கப்பட்டுச் சிறிதும் ஓய்வின்றிச் சுற்றித் திரியும் எனக்கு இதுவரை அமைதி கிடைக்கவில்லை. (37,38)</p>
<p class="Text para-style-override-7">பகவானே! கானல்நீரைக் கண்டு, இங்கு நன்னீர் ஓடுகிறது என்று நினைத்து ஏமாந்து போகும் மூடன்போல, நானும் துன்பங்களையே சுகமென்று நினைத்து ஏமாந்து போனேனே. ஆனால், அவையனைத்தும் எனது துன்பங்களுக்கு (வருத்தத்திற்கு)த்தான் காரணம் ஆயினவேயன்றிச் சுகத்திற்குக் காரணம் ஆகவில்லையே. (39)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">வாடினேன் வாடி வருந்தினேன் மனத்தால்</p>
<p class="Foot-Note-Slok">பெருந்துயர் இடும்பையிற்பிறந்து</p>
<p class="Foot-Note-Slok">கூடினேன் கூடி இளையவர் தம்மோடு</p>
<p class="Foot-Note-Slok">அவர் தரும் கலவியே கருதி</p>
<p class="Foot-Note-Slok">ஓடினேன் ஓடி உய்வதோர் பொருளால்</p>
<p class="Foot-Note-Slok">உணர்வெனும் பெரும் பதம் தெரிந்து</p>
<p class="Foot-Note-Slok">நாடினேன் நாடி நான் கண்டு</p>
<p class="Foot-Note-Slok">கொண்டேன் நாராயணா என்னும் நாமம்.</p>
<p class="Foot-Note-Right para-style-override-9">— பெரிய திருமொழி 1/1/1)</p>
<p class="Text">இறைவா! இவ்வரசாட்சி, பூமி, சேனைகள், கருவூலம், நண்பர்கள் கூட்டம், மனைவி—மக்கள் மற்றும் பணியாட்கள், சுவை, ஒளி, ஊறு, ஓசை, நாற்றம் என்கிற ஐந்து தன்மாத்திரைகள் ஆகியவை அனைத்தும் அழிவற்றவை, இன்பம் அளிக்கக்கூடியவை என்று நினைத்து, நான் எனதாகக் கொண்டேனே. ஆனால் பரமேசா! இவையனைத்தும் முடிவில் தீமை பயப்பனவாகவே ஆயிற்று. (40,41)</p>
<p class="Text">பகவானே! தேவர் பிறப்பு கிடைத்தென்ன பயன்? அந்த தேவருலகைப் படைத்தவர்களுமான தேவர்களும் எளியேனுடைய உதவியை அல்லவா நாடி நின்றனர்! ஆகவே, விண்ணுலகிலும் அமைதி என்பது இல்லை. பரமேசா! அனைத்துலகங்களுக்கும் காரணமான தங்களைப் பூசித்து வழிபடாமல் எவரால்தான் நிலையான சுகத்தை (சாந்தியை) அடைய முடியும்? (42,43)</p>
<p class="Text para-style-override-7">இறைவா! தங்களுடைய மாயையில் மயங்கி மூடர்களானவர்கள் பிறப்பு, நோய், மூப்பு, இறப்பு முதலிய துன்பங்களை அடைந்து முடிவில் தண்டிக்கிற யமதர்மராஜனைக் காண்கிறார்கள். (யமனுலகு புகுகிறார்கள்.) (44)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘ஜந்மம்ரு॒த்யுஜராவ்யாதி<span class="char-style-override-38">4</span>—</p>
<p class="Foot-Note-Slok">து<span class="char-style-override-38">3</span>:க<span class="char-style-override-38">2</span>தோ<span class="char-style-override-38">3</span>ஷாநுத<span class="char-style-override-38">3</span>ர்ஶநம் ॥’</p>
<p class="Foot-Note-Right">— ஸ்ரீமத் பகவத்கீதை 13/8</p>
<p class="Foot-Note">பிறப்பு, இறப்பு, மூப்பு, நோய் — இவற்றில் உள்ள துக்கத்தையும் குறைபாடுகளையும் திரும்பத் திரும்ப நினைத்துப் பார்.)</p>
<p class="Text">கருணையே வடிவான இந்த தங்களது உண்மை சொரூபத்தை அறியாத ஜீவராசிகள், நரகக்குழிகளில் விழுந்து தங்கள் செய்த கர்மங்களுக்கு ஏற்றவாறான பற்பலத் துன்பங்களை அனுபவிக்கிறார்கள். பரமேசுவரா! அதேபோல அடியேனும் தங்களது மாயையில் மயங்கி, இவ்வுலக இன்பமாகிய விஷயசுகங்களில் மயங்கி, அதை அனுபவித்துக் கொண்டு யான்—எனது என்னும் அகங்காரமும், அதனால் தோன்றும் செருக்குமான பாழுங்குழியில் விழுந்து சுழன்று தவிக்கிறேனே. (45,46)</p>
<p class="Text">அவ்வாறான அடியேன் உலகியல் வழியில் அலைந்து திரிந்து மிகுந்த துன்பங்களை அடைந்து, அதனால் மனம் தளர்ந்து தவிப்பவனாய், ஒப்பற்ற ஒளியுடைய முக்தி இன்பத்தில் ஆசை உடையவனாக, (எவரைக் காட்டிலும் வேறொரு அடையத்தக்க) நிலையான சுகத்தைத் தருபவர் எவரும் இல்லையோ, அவ்வாறான எல்லையற்ற கடக்கவியலாத, அளக்க முடியாத இறைவனான தங்களைச் சரணம் அடைகிறேன்” (என்று முசுகுந்த சக்கரவர்த்தி, இறைவனான கண்ணனைத் துதித்தார்). (47)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்து மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-24">இருபத்து நான்காவது அத்தியாயம் — முசுகுந்தன் தவம் செய்யச் செல்லுதல், பலராமன் கோகுலம் வருதல்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு பரமபுத்திசாலியான முசுகுந்த சக்கரவர்த்தி துதித்து முக்தியை வேண்டி நிற்க, முதலும் முடிவுமற்றவரான அனைத்து ஜீவராசிகளுக்கும் ஒரே தலைவரான பகவான் ஸ்ரீஹரி அவரை நோக்கிக் கூறலானார். (1)</p>
<p class="Text"><span class="char-style-override-7">பகவான் கூறுகிறார்——</span> “மன்னவா! நீ உனக்கு விருப்பமான புண்ணிய உலகங்களை அடைவாயாக. எனது இன்னருளினால் தடைபடாத பெருத்த செல்வங்களையும் பெறுவாயாக. அப்புண்ணிய உலகங்களின் உயர்ந்ததான தெய்வீக போகங்களை அனுபவித்துப் பின் முடிவில் ஓர் உயர்ந்த குலத்தில் பிறவியைப் பெறுவாயாக. அப்பொழுதும் உனது முற்பிறப்பின் நினைப்பு நிச்சயமாக இருக்கும். அதன்பின் எனதருளால் முக்தி இன்பத்தைப் பெறுவாயாக.” (2,3)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இறைவன் அருளிச் செய்ததைக் கேட்ட மன்னர் முசுகுந்தன் உலகத்திற்கு ஒரே அதிபதியான ஸ்ரீஅச்சுதரான ஸ்ரீமந்நாராயணரின் திருவடிகளைத் தொழுதுவிட்டுக் குகையினின்றும் புறப்பட்டு வெளியில் வந்து பார்க்க, உலகிலுள்ள மனிதர்கள் குட்டையான உயரம் உடையவர்களாக இருப்பதைக் கண்டார். (4)</p>
<p class="Text">இதைக் கண்ட மன்னர் கலியுகம் பிறந்துவிட்டதை அறிந்து தவம் செய்யும் பொருட்டு ஸ்ரீநரநாராயணர்கள் எழுந்தருளியிருக்கும் கந்தமாதன பர்வதத்திற்குச் சென்றார். (5)</p>
<p class="Text">ஸ்ரீகண்ணபிரான் சூழ்ச்சி செய்து தன் பகைவனான காலயவனனைக் கொல்வித்து, தான் மதுரையம்பதிக்கு எழுந்தருளி, அங்கு முற்றுகையிட்டிருந்த காலயவனனுடைய யானைப்படை, குதிரைப்படை, தேர்ப்படை, காலாட்படை என்கிற நால்வகைப் படைகளையும் தனதாக்கிக் கொண்டு, பின்பு துவாரகை சென்று அங்கு உக்ரசேன மன்னரிடம் அந்நால்வகைப் படைகளையும் ஒப்படைத்தார். அது முதல் அந்த யாதவ வம்சம் பகை பயமின்றி இருந்தது. (6,7)</p>
<p class="Text">மைத்திரேயரே! இவ்வாறு அந்தப் பகை முற்றிலுமாக ஓய்ந்த பிறகு, ஸ்ரீபலராமன் தனது சுற்றத்தார்களைக் காணவேண்டும் என்னும் ஆசையால் நந்தனது கோகுலத்திற்குச் சென்றார். அவ்வாறு நந்தகோகுலம் சென்ற பகை வெல்லும் ஸ்ரீபலராமர் அங்குள்ள கோபர்களையும் கோபியர்களையும் முன்புபோலவே மிகுந்த மரியாதையுடனும் அன்புடனும் நலம் விசாரித்தார். (8,9)</p>
<p class="Text">அங்கு தன்னிலும் மூத்தவர்களால் நெஞ்சாரத் தழுவப்பட்டு, இளையவர்களை இவர் நெஞ்சாரத் தழுவி, தன்னொத்தவர்களான கோபர்களோடும் கோபியர்களோடும் பரிகாசம் செய்து சிரித்து விளையாடினார். கோபர்கள் அந்த பலராமனோடு பலப்பல அன்பு மொழிகளைப் பேசினார்கள். கோபியர்களில் சிலர் அன்பினால் கோபம் கொண்டு பேசினார்கள். மற்றும் சிலர் பொறாமை உள்ளவர்களாகவும் பேசினார்கள். (10,11)</p>
<p class="Text">சில கோபியர்கள் என்ன கேட்டார்கள் தெரியுமா? “கண்ணனுக்குத்தான் நிலையற்ற அன்புகொள்ள தெரியுமே. மேலும், அவனது இயல்பான குணமே அன்பு செய்வதாகப் பாசாங்கு செய்வதுதானே. அந்தக் கண்ணன் மதுரா நகரத்து நவநாகரீகப் பெண்களிடம் அன்பு கொண்டு மிக்க மகிழ்ச்சியுடன் இருப்பானே! (12)</p>
<p class="Text">ஒரு நிமிட நேரமே நேசமுள்ள அந்த ஸ்ரீகிருஷ்ணன் மதுரா நகரத்து நாகரீகப் பெண்களிடம் எங்களது நடத்தைகளைப் பற்றிக் கூறிப் பரிகாசம் செய்து கொண்டு அந்த நகரத்துப் பெண்களின் அழகு, சொகுசு (சுகானுபவம்) முதலியவைகளைக் கொண்டாடாமல் இருக்கிறானா என்ன? (13)</p>
<p class="Text">ஸ்ரீகிருஷ்ணன் நாங்கள் அவனது புல்லாங்குழலோடு ஒத்துப் பாடியதையெல்லாம் நினைக்கிறானா? அவனது தாயைக் காணவாவது ஒருவேளை இங்கு வருவானா? (14)</p>
<p class="Text">அது இருக்கட்டும். இனி அவனைப் பற்றிப் பேசி நமக்கென்ன ஆகப் போகிறது? வேறெதாவது பேசலாமே. எந்த கண்ணனுக்கு நாம் இல்லாமல் பொழுது சுகமாகப் போகிறதோ, அப்படிப்பட்டவனது பேச்சை விட்டுத் தள்ளுங்கள். நாமும் அவனில்லாமல் பொழுதைப் போக்க வேண்டியதுதான். (15)</p>
<p class="Text">அந்த ஸ்ரீகிருஷ்ணனுக்காகத் தாய்—தந்தையர், சுற்றத்தார், கட்டிய புருஷன், தன் குடும்பம் என அனைத்தையும் நாம் துறந்து அவன்பின் சென்றோம். ஆனால், அவனோ நன்றியில்லாத கொடியை உயரத் தூக்கி நிற்கிறான். (16)</p>
<p class="Text">அது இருக்கட்டும். பலராமரே! ஸ்ரீகிருஷ்ணன் இங்கு வருவது பற்றி ஏதாவது கூறினானா? உண்மையைச் சொல்லுங்கள். பொய் சொல்லி ஏமாற்றாதீர்கள். (17)</p>
<p class="Text">எங்களுக்கு என்ன தோன்றுகிறது, தெரியுமா? தாமோதரனான ஸ்ரீகிருஷ்ணனது மனம் நகரத்தில் வாழும் நாகரீகப் பெண்களிடம் லயித்துவிட்டது. எங்களிடம் அவனுக்குக் காதலன்பு இல்லை. ஆகவே, அவனது தரிசனம்கூட எங்களுக்குக் கிட்டுமோ, கிட்டாதோ? என்றுதான் தோன்றுகிறது.” (18)</p>
<p class="Text"><span class="char-style-override-7">பராசரர் கூறுகிறார்——</span> எந்த கோபியர்களது மனதை ஸ்ரீகிருஷ்ணன் தன் பக்கல் இழுத்துக் கொண்டாரோ, அந்த கோபியர்கள் அன்போடும், வெறுப்போடும், சிரிப்போடும், ஆசையோடும், சோகத்தோடும், மனச்சமாதானத்தோடும் ஒருவரோடொருவர் இணைந்து ஸ்ரீகிருஷ்ணனைப் பற்றி பலராமனிடம் கூறி, கோபியர்கள் ஸ்ரீகிருஷ்ணனிடமே மனதைப் பறிகொடுத்தவர்களாக மூத்த நம்பியான பலராமனையே கண்ணனாக எண்ணி “தாமோதரா, கோவிந்தா” என்றழைத்து, உடனே அது தங்களுக்கு ஸ்ரீகண்ணனிடம் வைத்த மோகத்தினால் வந்ததென்பதை உணர்ந்து உரக்கச் சிரித்துக் கொண்டனர். (19)</p>
<p class="Text">இதைக் கண்ட பலராமன் மனம் நோகாதபடி நிதானமாக, வினயமாக, மனதை உருக்கும்படியாக ஸ்ரீகண்ணன் கூறியனுப்பிய இனிய நல்வார்த்தைகளைக் கூறி, அந்த கோபியர்களைச் சமாதானப்படுத்தினார். (20)</p>
<p class="Text">அதன்பின் அந்தத் திருவாய்ப்பாடியைச் சார்ந்த பற்பல இடங்களிலே, அந்த கோபாலர்களுடனும் கோபியர்களுடனும் முன்போலவே பரிகாசமாகக் கேலியாக இனிய பேச்சுக்களைப் பேசிக் கொண்டு மிக்க மகிழ்ச்சியுடன் விளையாடிக் கொண்டிருந்தார். (21)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்து நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-25">இருபத்தைந்தாவது அத்தியாயம் — பலராமன் ஆயர்பாடியில் சுற்றித் திரிதலும், யமுனையை இழுத்தலும்</p>
<p class="Text"><span class="char-style-override-7">பராசரர் கூறுகிறார்——</span> இவ்வுலகைத் தாங்குபவரும், விசித்திரமான தனது செயல்களினால் இவ்வுலகை இயக்குபவரும், ஆதிசேஷனுடைய திருவவதாரமானவரும், தனது மாயையால் மானுட வடிவம் தாங்கி வந்தவரும், பெரும் வலி படைத்தவருமான பலராமன் கோபர்கள் சூழ ஆயர்பாடி வனத்தில் சுற்றி வருவதைக் கண்ட வருணதேவர், அந்த பலராமனது மனமகிழ்ச்சிக்காக மத்யமான மதுவிற்குத் தேவதையான ‘வாருணீ’ என்கிற தேவதையை அழைத்து இவ்வாறு கூறலானார். (1,2)</p>
<p class="Text">“வாருணீ தேவதையே! மிக்க பலம் பொருந்திய திருவனந்தாழ்வாருக்கு நீ மிகவும் உகந்தவள். ஆகவே சுந்தரியே! நீ அவரது உகப்பிற்காக அவர் எழுந்தருளியுள்ள இடமான ஆயர்பாடிக்கு மகிழ்ச்சியோடு செல்.” (3)</p>
<p class="Text">வருண பகவான் இவ்வாறு கட்டளையிடவே, அதைக் கேட்ட வாருணீதேவி அந்த பலராமன் விளையாடிக் கொண்டிருந்த பிருந்தாவனத்திலுள்ள ஒரு கடம்ப மரத்தின் பொந்தினுள் சென்று அமர்ந்தாள். அதுசமயம் அந்த பிருந்தாவனத்தில் உலாவிக் கொண்டிருந்த பலதேவர், அந்த மதுவின் நல்ல நறுமணத்தை முகர்ந்து அதைக் குடிக்க விரும்பினார். (4,5)</p>
<p class="Text">மைத்திரேயரே! அப்பொழுது அந்த கதம்ப மரத்திலிருந்து மதுவான மதிரை (கள்) தாரையாக ஒழுகி வருவது கண்டு, கலப்பையை ஆயுதமாகவுடைய அந்த பலராமன் மிகுந்த மகிழ்ச்சி கொண்டு, அந்த மதிரையை வேண்டுமளவு குடித்து, தம்மோடு இருந்த கோபர்களுக்கும் கோபியர்களுக்கும் தந்து, பாடுவதிலும் வாத்தியங்கள் இசைப்பதிலும் வல்லுனர்களான அவர்களால் வெகு இனிமையாகப் பாடப் பெற்று மகிழ்ச்சியுடன் விளங்கினார். (6,7)</p>
<p class="Text">இவ்விதமாக மதிரையை நன்கு குடித்து மதர்த்திருந்த பலராமர், குடித்ததன் காரணமாக வியர்வை முத்துமுத்தாக உடலில் தோன்ற கலங்கிய மனத்தினராக அருகில் ஓடிக் கொண்டிருக்கும் யமுனை நதியை நோக்கி, “யமுனையே! நீ இங்கே என்னருகில் வா. நான் இப்பொழுது நீராட விரும்புகிறேன்” என்று தழுதழுத்த குரலில் கூறினார். (8)</p>
<p class="Text">ஆனால், அந்த யமுனையோ, ‘அவர் மது அருந்திய மதத்தினால் இவ்வாறு கூறுகிறார்’ என்று நினைத்து, அவர் கூறியதைக் கேட்காது அசட்டையாக அங்கு வரவில்லை. இதைக் கண்டு சினம் கொண்ட பலராமர் தனது ஆயுதமான கலப்பையைக் கையில் எடுத்தார். (9)</p>
<p class="Text">மதத்தால் மதர்த்திருந்த பலராமர் தனது ஆயுதமான கலப்பையின் நுனியினால் யமுனையைப் பிடித்திழுத்து “அடிப் பாவி! நீ வரவில்லையல்லவா! நல்லதாயிற்று. இப்பொழுது உனக்கு சக்தியிருந்தால் நீ விரும்பியவாறு வேறு எங்கேயாவது செல்லலாம்” என்று கூறினார். (10)</p>
<p class="Text">இவ்வாறு பலராமர் இழுக்கவே, அந்நதி தான் செல்லும் வழியை விடுத்து, அவர் எழுந்தருளியிருக்கும் வனத்தில் வந்து பெருகி, அவ்வனத்தை நனைத்தது. அப்பொழுது யமுனா நதி தனது சரீரத்தை எடுத்துக் கொண்டு பயத்தினால் கண்கள் சுழல பலராமனிடம் வந்து “உலக்கையை ஆயுதமாக உடையவரே! என்னிடம் கருணை கொண்டு என்னை எனது வழியில் செல்லுமாறு விடவேண்டும் ஐயனே!” என்று வேண்டிக் கொண்டாள். (11,12)</p>
<p class="Text">அவளது இனிய மொழிகளைக் கேட்ட பலராமர் “அடீ நதியே! நீ எனது பலத்தையும் வீரத்தையும் அவமதிக்கிறாயா என்ன? இதோ பார். இந்த கலப்பையினால் உன்னை இப்பொழுதே ஆயிரம் சுக்கல்களாகச் செய்துவிடுவேன்” என்று கூறினார். (13)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பலராமர் கூறவே, அந்த நதி மிகவும் நடுக்கம் கொண்டு பலவாறு வேண்டவே, அவர் இருக்கும் அந்த பிருந்தாவனம் எங்கும் நனைந்த பின்பு மகிழ்ச்சி கொண்டு அந்த மகாநதியைத் தன் வழியே செல்ல விட்டுவிட்டார். (14)</p>
<p class="Text">அதன்பின் தான் இருக்கும் இடத்திற்கு வந்த அந்த யமுனாநதியிலே நன்கு நீராடவே, அவருக்கு ஒரு காந்தி உண்டாயிற்று. அப்பொழுது ஸ்ரீமகாலட்சுமி தன் சரீரத்தோடு நேரில் காட்சியளித்து அவர் திருமுடியில் தரித்துக் கொள்ள ஒரு தாமரை மலரையும், அழகான குண்டலமும், கடல் போன்ற நீலநிறமான இரு பட்டாடைகளையும், வருணனால் அளிக்கப்பட்ட ஒரு தாமரை மலர்மாலையையும் அளித்தாள். (15,16)</p>
<p class="Text">இவ்வாறு ஸ்ரீமகாலட்சுமியினால் அளிக்கப்பட்ட தாமரை மலரை தலையிலும், திருக்குண்டலத்தைத் திருச்செவியிலும், திருமாலையைத் திருமார்பிலும், இரண்டு பட்டுகளில் ஒன்றை அரையிலும், மற்றதைத் திருத்தோளிலும் சாத்திக் கொண்டு ஸ்ரீபலராமர் முன்னிலும் அழகாகக் காந்தியுடன் விளங்கினார்! (17)</p>
<p class="Text">இவ்வாறு தன்னை அலங்கரித்துக் கொண்ட பலராமர் அந்த இடைச்சேரியில் பலவிதமாக விளையாடிவிட்டு இரண்டு மாதங்கள் கழித்துத் துவாரகாபுரிக்குத் திரும்பினார். துவாரகை சென்றடைந்த பலராமர் ரைவத மன்னனது மகளான ரேவதியைத் திருமணம் செய்து கொண்டு, அவளிடம் நிசடன், உல்முகன் என்கிற இரண்டு பிள்ளைகளைப் பெற்றருளினார். (18,19)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்தைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-27">இருபத்தேழாவது அத்தியாயம் — பிரத்யும்னனைக் கவர்தலும், சம்பராசுரனை வதித்தலும்</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! பரமவீரனான பிரத்யும்னனை சம்பராசுரன் எவ்வாறு கவர்ந்தெடுத்துச் சென்றான்? பிரத்யும்னன் பெரும் பலம் பொருந்திய அந்த சம்பராசுரனை எவ்வாறு கொன்றொழித்தான்? (1)</p>
<p class="Text">எந்த சம்பராசுரனாலே பிரத்யும்னன் கவரப்பட்டானோ, அந்தப் பிரத்யும்னன் தன்னைக் கவர்ந்து சென்ற சம்பரனை எவ்வாறு கொன்றான்? குருநாதரே! நான் இந்நிகழ்ச்சியை நன்கு விளக்கமாகக் கேட்க விரும்புகிறேன். (2)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! காலனான யமனை ஒத்த தீயவனான சம்பரன் என்கிற அசுரன் பிரத்யும்னன் பிறந்த ஆறாவது நாளிலேயே “இவன் என்னைக் கொல்ல வந்த காலன்” என்பதை அறிந்து, அவனைக் கருவுயிர்த்த அறையிலிருந்து கவர்ந்து சென்றான். (3)</p>
<p class="Text">அவ்வாறு கவர்ந்து சென்ற சம்பராசுரன் முதலைகளும் மகரங்களும் (சுறாமீன்களும்) நிறைந்து பயங்கரமான அலைகளினாலே சுழித்துக் கொண்டிருக்கும் லவண (உப்பு) கடலில் அக்குழந்தையை எறிந்துவிட்டான். அவ்வாறு எறிந்த குழந்தையை அக்கடலிலுள்ள ஒரு மீன் விழுங்கிவிட்டது. ஆனால், அக்குழந்தையோ அம்மீன் வயிற்றிலுள்ள ஜடராக்னியினால் எரிக்கப்பட்டாலும் பகவானுடைய வீர்யத்தினால் உண்டானதால் மரணமடையாமல் இருந்தது. (4,5)</p>
<p class="Text">இவ்வாறிருக்க, செம்படவன் ஒருவன் பலப்பல மீன்களோடு இந்த மீனையும் வலையில் பிடித்து அந்த மீன்களைச் சம்பராசுரனுக்குக் காணிக்கையாகத் தந்தான். பெயரளவில் அந்த சம்பரனது மனைவியாயிருந்த மாயாவதி என்பவள் அந்தப்புரத்திற்குத் தலைவியாக இருந்தாள். குற்றமற்ற அந்த மாயாவதி சமையலறையில் இருக்கும் அனைவருக்கும் கூட தலைவியாக விளங்கினாள். (6,7)</p>
<p class="Text">அவள் அந்த மீன்களையெல்லாம் நறுக்கும் சமயம் ஒரு மீனின் வயிற்றில் குழந்தை ஒன்று இருக்கக் கண்டாள். அதைக் கண்டபொழுதே இக்குழந்தை எரிந்துபோன மன்மதனாகிய மரத்தின் முதல் முளைபோல் மிகமிக அழகாகக் காண்கிறதே! இது யாரோ? மீன் வயிற்றில் எவ்வாறு இக்குழந்தை வந்தது? என்று மிக்க வியப்புடன் சிந்தித்துக் கொண்டிருந்த அந்த அழகியான மாயாவதியிடம் தேவரிஷி நாரதர் வந்து கூறலானார். (8,9)</p>
<p class="Text">“அழகிய புருவங்களுடையவளே! பெண்ணே! இக்குழந்தையைக் குறித்துச் சற்றும் சிந்திக்காதே. இக்குழந்தை யார் தெரியுமா? அகில உலகங்களையும் படைத்துக் காத்து அழிக்கும் பகவான் ஸ்ரீமந்நாராயணரின் குமாரன். இவனைச் சம்பராசுரன் பிரசவ அறையிலிருந்து திருடிக் கொண்டு போய் உப்புக்கடலில் எறிந்துவிட்டான். அங்கொரு மீன் இவனை விழுங்கிவிட்டது. இப்பொழுது உனது இடத்திற்கு வந்துவிட்டான். இந்தப் புருஷ ரத்தினத்தை நீ தயங்காமல் நன்கு பாதுகாத்து வா.” (10,11)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு நாரதர் கூறவே, அதைக் கேட்ட மாயாவதி அக்குழந்தையின் அழகு கண்டு மோகித்து, அவனைச் சிறுவயது முதற்கொண்டே மிக்க அன்புடன் சீராட்டி பாராட்டி வளர்த்து வந்தாள். (12)</p>
<p class="Text">பேரறிஞரே! எப்பொழுது அக்குழந்தை யௌவனப் பருவம் அடைந்து மிகவும் பொலிவுடன் விளங்கியதோ, அப்பொழுது முதல் யானை போல் அசைந்தசைந்து நடக்கும் அழகுடைய அம்மாது அவன் மேல் காதல் கொண்டு மயங்கினாள். (13)</p>
<p class="Text">முனிவரே! அந்த மாயாவதி பிரத்யும்னன் மேல் தனது இதயத்தையும் கண்களையும் மிக்க காதலோடு இடையீடின்றி அர்ப்பணித்தாள். அவன் மீது கொண்ட காதலால் அவனுக்குப் பலப்பல மாயாவித்தைகளைப் போதித்தாள். (14)</p>
<p class="Text">இவ்வாறு தன்னிடம் ஆராத காதல் கொண்டிருக்கும் தாமரைக்கண்ணாளான அம்மாயாவதியிடம் ஸ்ரீகிருஷ்ணனது குமாரனான பிரத்யும்னன், “இன்றென்ன? தாய்ப்பாசத்தை உதறித் தள்ளி வேறொரு பாவனையை (காதலை) வெளிப்படுத்துகிறாயே” என்று கேட்டான். (15)</p>
<p class="Text">இதைக் கேட்ட மாயாவதி “நீ எனது மகனல்ல. நீ ஸ்ரீவிஷ்ணு பகவானான ஸ்ரீகிருஷ்ணனது திருக்குமாரன். யமனை ஒத்த இந்த சம்பராசுரன் உன்னைக் கவர்ந்தெடுத்து வந்து உப்புக்கடலில் எறிந்துவிட்டான். உன்னை ஒரு மீன் விழுங்கிற்று. அந்த செம்மீன் இங்கு சமைப்பதற்காக வந்தபோது, அதன் வயிற்றில் கிடைத்த உன்னை எடுத்துப் போஷித்து வந்தேன். அன்பானவனே! பிள்ளையிடத்தில் அதிக வாத்சல்யம் கொண்ட உனது தாய் இன்றும் அழுது கொண்டுதான் இருப்பாள்” என்று கூறினாள். (16,17)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு மாயாவதி கூறியதைக் கேட்ட மிக்க பலம் பொருந்திய பிரத்யும்னன் சினம் தலைக்கேற மனம் கலங்கிச் சம்பராசுரனைப் போருக்கு அழைத்தான்; போரும் தொடங்கினான். யதுகுலத்தோன்றலாகிய பிரத்யும்னன் அந்த சம்பரனுடைய சேனைகள் முழுவதையும் அழித்து, அவன் பிரயோகித்த ஏழு மாயைகளையும் வெற்றி கொண்டு எட்டாவது மாயையாக விஷ்ணுமாயையை அவன் மேல் பிரயோகித்தான். (18,19)</p>
<p class="Text">அந்த எட்டாவது மாயையால் அசுர மன்னனான சம்பராசுரனைக் கொன்றான். அதன்பின் மாயாவதியுடன் (விமானம் மூலம்) விண்வெளி வழியாக, தன் தந்தையான ஸ்ரீகிருஷ்ணனுடைய நகரான துவாரகைக்கு வந்து சேர்ந்தான். இவ்வாறு மாயாவதியுடன் அந்தப்புரத்திற்கு வந்திறங்கிய பிரத்யும்னனைக் கண்ட ஸ்ரீகிருஷ்ணனது மனைவிமார்கள் ‘ஸ்ரீகிருஷ்ணன்தான் வந்தாரோ!’ என்று மயங்கினர். (20,21)</p>
<p class="Text">ஆனால் குற்றமற்ற ஸ்ரீருக்மிணியின் கண்களில் தாய்ப்பாசத்தினால் நீர் தளும்பியது. அவள் தனக்குள்ளேயே ‘எந்தப் புண்ணியவதியின் புதல்வனோ இவன்? இப்பொழுது நல்ல யௌவனப் பருவத்தில் அழகுற விளங்குகிறானே! (22)</p>
<p class="Text">எனது மகனான பிரத்யும்னன் உயிரோடிருப்பானேயாகில் இவனது வயதில்தான் இருப்பான்’ என்று சிந்தித்துப் பின் “குழந்தாய்! நீ எந்த பாக்கியவதியின் புதல்வன்? உண்மையாகச் சொல். உன்னிடத்தில் எனக்கு அன்பு அதிகமாவதையும், உனது அழகிய திருமேனியைக் கண்டால் நீ ஒருவேளை ஸ்ரீகிருஷ்ண பகவானது புத்திரனாக இருப்பாயோ! என்றும் எனக்குத் தேன்றுகிறது” என்று கேட்டாள். (23,24)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இவர்கள் பேசிக் கொண்டிருக்கையில் ஸ்ரீகிருஷ்ண பகவானுடன் தேவரிஷி நாரதரும் அங்கு வந்து சேர்ந்தார். அந்தப்புரத்தில் உலா வந்து கொண்டிருக்கும் அந்த ருக்மிணியைக் கண்டு அவளுக்கு மிகுந்த மகிழ்ச்சியைத் தருமாறு ஒரு வார்த்தையைக் கூறினார். (25)</p>
<p class="Text">“அழகிய புருவமுடையவளே! இவன் உனது குமாரன்தான். இவன் சம்பராசுரனைக் கொன்றுவிட்டு வந்துள்ளான். இவனைத்தான் பிரசவ அறையினின்று சம்பராசுரன் கவர்ந்து சென்றது. கற்பரசியான இந்த மாயாவதி என்பவள் உனது மகனது மனைவியே ஆகும். இவள் சம்பராசுரனின் மனைவியல்ல. இதனுடைய காரணத்தைக் கூறுகிறேன், கேள். (26,27)</p>
<p class="Text">முன்பொரு காலத்தில் மன்மதன் (சிவபிரானால்) எரிக்கப்பட்டு சாம்பலாக்கப்பட்டபோது, அவனது மனைவியான ரதிதேவி சிறந்த கற்பரசியானதினாலே, திரும்பவும் அந்த மன்மதனது பிறப்பை எதிர்நோக்கியவண்ணம் அதுவரை காலம் தள்ளும் பொருட்டு, இந்த சம்பராசுரனைத் தனது மாயாமயமான திருமேனியால் மயங்கும்படிச் செய்து கொண்டிருந்தாள். (28)</p>
<p class="Text">மயக்கும் கண்களுடைய அந்த ரதிதேவியான இந்த மாயாவதி பலப்பல வகையான போகங்களிலே மாயாமயமான உருவங்களைக் காட்டித்தான் அவன் அருகில் செல்லாமலே அவனை மயக்கி, அவனது மனைவி போல் நடித்தும் வந்தாள். அந்த மன்மதன் உனக்கு மகனாகப் பிறந்தான். அந்த மன்மதனுடைய மனைவியான ரதிதேவியும் இவள். நல்லவளே! இவள் உனது மகனின் மனைவியே. இதில் உனக்கு எவ்விதமான சந்தேகமும் வேண்டாம்.” (29,30)</p>
<p class="Text">இவ்வாறு நாரத மகரிஷி கூறியதைக் கேட்டு ஸ்ரீருக்மிணியும் ஸ்ரீகிருஷ்ணனும் மிக்க மகிழ்ச்சி கொண்டனர். துவாரகையிலுள்ள அனைத்து மக்களும் “மிக்க நன்று, மிக்க நன்று” என்று கூறி மகிழ்ச்சிக்கடலில் மூழ்கினர். பல வருடங்களுக்கு முன் காணாமற்போன மகனைத் திரும்பவும் அடைந்த ருக்மிணிபிராட்டியைக் கண்ட துவாரகாபுரி மக்கள் மிக்க மகிழ்ச்சியும் வியப்பும் அடைந்தனர். (31,32)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்தேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-28">இருபத்தெட்டாவது அத்தியாயம் — ருக்மியின் வதம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஸ்ரீருக்மிணிபிராட்டிக்குப் பிரத்யும்னனுக்குப் பிறகு சாருதேஷ்ணன், சுதேஷ்ணன், மிகுந்த வீரம் படைத்த சாருதேஹன், சுஷேணன், சாருகுப்தன், பத்ரசாரு, சாருவிந்தன், சுசாரு, பலம் பொருந்தியவர்களில் உயர்ந்தவனான சாரு என்கிற ஒன்பது குமாரர்களும், சாருமதி என்கிற ஒரு பெண் குழந்தையும் பிற்நதார்கள். (1,2)</p>
<p class="Text">ஸ்ரீகிருஷ்ணனுக்கு ருக்மிணியைத் தவிர மித்திரவிந்தை, சத்யை, ஜாம்பவதி, ரோகிணி, சுசீலை, சத்தியபாமை, லக்ஷ்மணை என்கிற ஏழு தேவிமார்களும் மனைவியராவர். இவர்களுள் மித்திரவிந்தை களிந்தன் என்பவனுடைய மகள். ஆதலால், அவளுக்குக் காளிந்தீ என்ற திருப்பெயர் ஏற்பட்டது. சத்யை நக்னஜித் என்பவனுடைய மகள். ஜாம்பவதி ஜாம்பவானது குமாரி. சுசீலை மத்ரராஜனது மகள். சத்தியபாமை சத்ராஜித்தின் குமாரி. தான் விரும்பிய ரூபமெடுக்க வல்லவள் ரோகிணி. சுசீலை என்பவள் அவள் திருப்பெயருக்கேற்றபடி எல்லோரிலும் சிறந்த சீலமுள்ளவள் (ஒழுக்கம்), லக்ஷ்மணை என்பவள் சிரிப்பழகி. அதனால் அவளை சாருஹாசினி என்றழைப்பர். இந்த எண்மர் தேவிமார்களைத் தவிர, ஸ்ரீகிருஷ்ணனுக்குப் பதினாறாயிரத்து நூறு தேவிமார்களும் உண்டு. (3—5)</p>
<p class="Text">மிக்க வீரமுள்ள பிரத்யும்னன் தன்மேல் காதல் கொண்டிருந்த ருக்மியின் புதல்வியைச் சுயம்வரத்தில் திருமணம் செய்து கொண்டான். அந்தப் பிரத்யும்னனுக்குப் பெரும் பராக்கிரமசாலியாயும், அளவற்ற வீரியமுடையவனாயும், எவராலும் தடை செய்ய முடியாதவனாயும், பகை வெல்லும் திறலுடையவனாயும் உள்ள அனிருத்தன் என்பவன் பிறந்தான். (6,7)</p>
<p class="Text">ஸ்ரீகிருஷ்ண பகவான் தன் பேரனான அனிருத்தனுக்கு மணம் முடிக்க ருக்மியின் பேத்தியைக் கேட்டார். ருக்மியும் ஸ்ரீகிருஷ்ணன் பக்கல் பகைமை கொண்டிருந்தாலும் அவர் கேட்டபடி அவருடைய பேரனான அனிருத்தனுக்குத் தன் பேத்தியைத் திருமணம் செய்து கொடுத்தான். (8)</p>
<p class="Text">அந்தணரே! அந்த திருமணத்தில் கலந்து கொள்ள ஸ்ரீகிருஷ்ணனுடன் பலராமனும், மற்றும் யாதவர்களும், பற்பல மன்னர்களும் போஜகடம் என்னும் ருக்மியின் பட்டணத்திற்கு வந்திருந்தார்கள். (9)</p>
<p class="Text">அங்கு பெருமை பெற்ற அனிருத்தனது திருக்கல்யாணச் சடங்குகள் முற்றும் நிறைவேறின பிறகு, கலிங்கராஜன் முதலிய மன்னர்கள் ருக்மியிடம் “ருக்மியே! பலராமனுக்குச் சொக்கட்டான் ஆடத் தெரியாது. ஆனால், அது ஆடுவதில் அவனுக்கு விருப்பம் அதிகம் உள்ளது. ஆகவே, பலவானான பலராமனைச் சூதாட்டத்தினால் வெற்றி கொள்வோமே” என்று கூறினார்கள். (10,11)</p>
<p class="Text"><span class="char-style-override-7">பராசரர் கூறுகிறார்——</span> தன் பலத்தினால் மதம் கொண்ட ருக்மியும் அந்த மன்னர்களிடம் “மிகவும் நல்லது” என்று கூறிப் பெருத்த சபையிலே பலராமனோடு சொக்கட்டான் ஆட ஆரம்பித்தான். (12)</p>
<p class="Text">அந்த சூதாட்டத்தில் முதலாட்டத்தில் பலராமன் பந்தயமாக வைத்த ஆயிரம் வராகனையும் ருக்மி ஜயித்தான். அப்படியே இரண்டாம் முறை வைத்த ஆயிரம் வராகனையும் அவனே ஜயித்தான். பலராமன் திரும்பவும் பதினாயிரம் வராகன் பந்தயம் வைக்க, அதையும் சூதாட்டத்தில் வல்லமை படைத்த ருக்மியே ஜயித்தான். (13,14)</p>
<p class="Text">அந்தணரே! இவ்வாறு மூன்று முறையும் பலராமன் தோற்றது கண்ட கலிங்க மன்னன் பற்கள் வெளியில் தெரியுமாறு சிரித்தான். (கேலி செய்தான்.) அந்த ருக்மியும் மதம் தலைக்கேறியதால் எது நல்லது? என்பது தெரியாமல் இவ்வாறு கூறினான். (15)</p>
<p class="Text">“அந்தோ பாவம்! இந்த பலராமன் சொக்கட்டான் ஆடத் தெரியாதவன். இவனை நான் மூன்று முறை தோற்கடித்து விட்டேன். வீணாக என்னோடு ஆட வந்து மிகுந்த பணத்தைத் தோற்று அவமானமடைந்தான். சூதாட்டம் ஆடத் தெரியாத இவன் அந்தச் சூதாட்டத்தில் வல்லவர்களை அவதூறாகப் பேசினான். அதுதான் இவன் செய்த மாபெரும் தவறு.” (16)</p>
<p class="Text">இவ்வாறு கலிங்கராஜன் பற்கள் தெரியும்படிச் சிரித்ததும், ருக்மி கூறிய தவறான சொற்களும் பலராமனது சினத்தை வெகுவாகத் தூண்டியது. சினந்த பலராமன் இப்பொழுது கோடி வராகனைப் பந்தயமாக வைத்தார். ருக்மி அந்த கோடி வராகனையும் எடுத்துக் கொண்டு அதற்காகச் சொக்கட்டானை உருட்டினான். (17,18)</p>
<p class="Text">ஆனால், இந்த ஆட்டத்தில் பலராமனே ஜயித்தார். அதனால் பலராமன் “நானே ஜயித்தேன்” என்று உரக்கக் கூறினார். இதைக் கேட்ட ருக்மியும் உரக்கக் கத்திச் சொன்னான்—— “பலராமனே! பொய் பேசுவதனால் எந்தவொரு பயனுமில்லை. இந்த முறையும் நானேதான் ஜயித்தேன். (19)</p>
<p class="Text">நீ இந்தச் சூதாட்டத்தில் கோடி வராகனை வைத்தது என்னவோ உண்மைதான். ஆனால், நான் அதை ஒத்துக் கொள்ளவில்லையே. இவ்வாறிருக்க, நீ வெற்றி கொண்டதாகக் கூறினால், நானும் ஏன் ஜயித்தவனாக ஆகமாட்டேன்.” (20)</p>
<p class="Text"><span class="char-style-override-7">பராசரர் கூறுகிறார்——</span> இது இப்படியிருக்க, பலராமனுக்குக் கோபத்தைத் தூண்டும்படியாக ஒரு வானொலி மிகக் கம்பீரமாக ஒலித்தது—— “இந்த ஆட்டத்தில் தர்மநெறிப்படி பலராமன்தான் ஜயித்தார். ருக்மி பொய் கூறுகிறான். ஏனெனில், ‘நான் ஒத்துக் கொண்டேன்’ என்று கூறாவிடினும், சொக்கட்டான் உருட்டிய செயலால் அது ஒத்துக் கொண்டதாகத்தான் ஆகும்.” (21,22)</p>
<p class="Text">இவ்வாறு வானொலி கூறியதைக் கேட்ட பலராமன் சினத்தினால் கண்கள் சிவக்க எழுந்திருந்து சூதாடும் அந்தக் காயினாலேயே ருக்மியை அடித்தார். பின் நடுங்கி நிற்கும் கலிங்க மன்னன் தந்தவக்த்ரனுடைய சிரிப்புடன் வெளியே தெரிந்த பற்களையும் உடைத்தார். (23,24)</p>
<p class="Text">அதன்பின் அந்தச் சபையிலிருந்த ஒரு பொன்மயமான கம்பத்தைப் பிடுங்கியெடுத்து மிகுந்த கோபத்தோடு ருக்மியின் கட்சியிலிருந்த மன்னர்கள் அனைவரையும் அடித்துத் தள்ளினார். (25)</p>
<p class="Text">அந்தணரே! இவ்வாறு பலராமன் மிக்க சினத்துடன் இருக்கவே, அதைக் கண்ட மற்ற மன்னர்கள் அனைவரும் பயத்தினால் “ஆகா! ஆகா!” என்று உரக்கக் கத்திக் கொண்டு ஓடி ஒளிந்தார்கள். (26)</p>
<p class="Text">மைத்திரேயரே! அப்போது ருக்மியைக் கொன்றது கண்ட ஸ்ரீகிருஷ்ணன் ‘தன் மைத்துனனைத் தம் தமையன் வதம் செய்தாரே என்று சொன்னால் தமையனான பலராமனுக்குக் கோபம் வரும். வதம் செய்தது சரிதான் என்று கூறினால் ருக்மிணிக்குக் கோபம் வரும். ஆகவே, நாம் பேசாமல் இருப்பதே நன்று’ என்று நினைத்துக் கண்ணன் பேசாமல் இருந்துவிட்டார். (27)</p>
<p class="Text">அதன்பின் அந்தணரே! ஸ்ரீகிருஷ்ணன் திருமணமான தன் பேரனான அனிருத்தனை அவனது மனைவியோடும் மற்ற யாதவர்களோடும் தன் துவாரகாபுரிக்கு எழுந்தருளினார். (28)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்தெட்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-29">இருபத்தொன்பதாவது அத்தியாயம் — நரகாசுரனது வதம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஒரு சமயம் ஸ்ரீகிருஷ்ண பகவான் துவாரகையில் நன்கு அமைதியாக ஓய்வெடுத்துக் கொண்டிருந்தபோது, மூவுலகங்களுக்கும் மன்னனான தேவர்கோன், தனது வாகனமான ஐராவதம் என்கிற யானையின் மேலேறிக் கொண்டு துவாரகை வந்தான். (1)</p>
<p class="Text">துவாரகை வந்த இந்திரன் ஸ்ரீகிருஷ்ண பகவானைச் சந்தித்து நரகாசுரன் செய்யும் அநீதிகளைக் கூறலானான்—— “ஹே மதுசூதனா! இச்சமயம் தாங்கள் மானிடத் திருமேனி தாங்கி நின்றாலும் தாங்கள் அனைத்து தேவர்களுக்கும் தலைவராக இருந்து எங்களது அனைத்து துன்பங்களையும் நீக்கி அமைதியை நிலவச் செய்கிறீர்கள். (2,3)</p>
<p class="Text">அரிஷ்டன், தேனுகன், கேசி முதலிய அசுரர்கள் எப்பொழுதும் தவம் செய்வோர்களுக்குத் தீங்கிழைத்தே வந்தார்கள். அவர்கள் அனைவர்களையும் தாங்கள் கொன்றொழித்தீர்கள். கம்சன், குவலயாபீடம் என்கிற தீய யானை, குழந்தைகளைக் கொல்லும் பூதனை மற்றும் உலகிற்குத் தீங்கிழைத்த மற்ற அசுரர்களையும் தாங்கள் வதம் செய்தீர்கள். (4,5)</p>
<p class="Text">தங்களது தோள்வலியால் மூவுலகங்களும் நன்கு காப்பாற்றப்பட்டு இருப்பதால் வேள்விகள் செய்வோர்கள் தாங்கள் செய்யும் வேள்வியில் தரும் அவியுணவைப் பெற்று தேவர்கள் மனநிம்மதியாகவே இருக்கிறார்கள். ஜனார்த்தனா! இப்பொழுது நான் தங்களிடம் வந்த காரணத்தைக் கேட்டு அதற்கான நிவாரணத்தைச் செய்தருள வேண்டும் ஐயனே! (6,7)</p>
<p class="Text">பகை கெடுக்கும் கேசவா! பிராக்ஜ்யோதிஷபுரம் என்கிற நகரிலிருந்து ஆட்சி புரியும் நரகாசுரன் பூமிபிராட்டியின் புதல்வன். இப்பொழுது அவன் உலகிலுள்ள அனைவருக்கும் துன்பம் இழைத்து வருகிறான். மக்கள் துன்பம் துடைக்கும் ஜனார்த்தனா! தேவர்கள், சித்தர்கள், கந்தர்வர்கள் முதலானவர்களுடைய கன்னிகைகளையும், மற்றுமுள்ள மன்னர்களுடைய கன்னிகைகளையும் வலுவில் கவர்ந்து சென்று தன் மாளிகையில் சிறை வைத்திருக்கிறான். (8,9)</p>
<p class="Text">இவ்வசுரன் எப்பொழுதும் நீர் பொழிந்து கொண்டிருக்கும் வருண பகவானது குடையையும், மந்தராசலத்தின் கொடுமுடியான ரத்தின பர்வதத்தையும் கவர்ந்து சென்றான். மேலும் (ஸ்ரீகிருஷ்ணா!) இவன் எனது தாயான அதிதியின் அமுதம் பெருக்கிக் கொண்டிருக்கும் இரு குண்டலங்களையும் கவர்ந்து சென்றுவிட்டான். இதோடு மட்டுமின்றி இப்பொழுது எனது ஐராவதமான பட்டத்து யானையையும் பிடுங்கிக் கொள்ள முயற்சிக்கிறான். (10,11)</p>
<p class="Text">கோவிந்தா! அவன் செய்து வரும் அக்கிரமங்களைக் கூறிவிட்டேன். இனி இதற்கான பரிகாரத்தைத் தாங்கள்தான் யோசித்துச் செய்யவேண்டும்.” (12)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இந்திரன் கூறியதைக் கேட்ட தேவகியின் குமாரனான ஸ்ரீகிருஷ்ணன் சற்றே புன்முறுவலோடு இந்திரனுடைய கைகளைப் பிடித்துக் கொண்டு, தன் இருக்கையில் இருந்து எழுந்திருந்தார். (13)</p>
<p class="Text para-style-override-7">அதன்பின் இந்திரனுக்கு விடைகொடுத்தருளிவிட்டு நினைத்தபோது வந்தருளும் பெரிய திருவடியான கருடனை நினைக்க, அவரும் உடனே வர, அவர் மேலேறிக் கொண்டு சத்தியபாமையையும் உடன் அழைத்துக் கொண்டு பிராக்ஜ்யோதிஷபுரத்திற்குச் சென்றார். (14)</p>
<p class="Foot-Note">(<span class="char-style-override-7">குறிப்பு:—</span> “உன் உத்திரவு பெற்று உன் புத்திரனைக் கொல்வேன்” என்று முன்பு பூமிபிராட்டிக்குச் சபதம் செய்திருந்ததாலும், முன்பொரு நாள் நாரத முனிவர் தேவருலகிலிருந்து பாரிஜாத புஷ்பத்தைக் கொண்டு வந்து கண்ணனிடம் தர, கண்ணனும் அதை ருக்மிணிபிராட்டிக்குத் தர, அதையறிந்த சத்தியபாமை மனம்கோணியிருக்கையில் கண்ணன் “நான் உனக்கு அந்த பாரிஜாத புஷ்ப மரத்தையே கொண்டு வந்து தருகிறேன்” என்று சபதம் செய்திருந்ததனாலும், இப்பொழுது பூமிபிராட்டியின் அம்சமான சத்தியபாமையையும் அழைத்துச் சென்றார் என்பது ஹரிவம்ச சரித்திரம்.)</p>
<p class="Text">அதன்பின் கண்ணனும் மற்ற துவாரகை மக்களும் பார்த்துக் கொண்டிருக்கும் போதே இந்திரன் ஐராவதத்தின் மீதேறித் தேவருலகம் சென்றான். கண்ணனும் (நரகாசுரனை வதிக்க வேண்டி) துவாரகை மக்கள் பார்த்துக் கொண்டிருக்கும் போதே பிராக்ஜ்யோதிஷபுரம் சென்றார். அந்தணரே! நரகாசுரனின் மந்திரியான முரன் என்னும் அசுரன் அந்த பிராக்ஜ்யோதிஷபுரத்தைச் சுற்றி நான்குபுறமும் நூறு யோஜனை அளவுள்ள நிலத்தில் கத்தி போன்று கூர்மையாகவுள்ள பாசங்களைப் பரப்பி, எவரும் நுழையாதபடிச் செய்திருந்தான். (15,16)</p>
<p class="Text">பகவானோ தன் சுதர்சன சக்கரத்தைக் கொண்டு அந்தப் பாசங்களையெல்லாம் அறுத்தெறிந்தார். இதைக் கண்ட முரன் என்னும் அசுரன் பகவானை எதிர்க்க எழுந்து வர, கேசவனான பகவான் அவனையும் கொன்றொழித்தார். (17)</p>
<p class="Text">அதன்பின் அந்த முரனது மக்களான ஏழாயிரம் பேரையும் விளக்கில் வீழ்ந்து மடியும் விட்டில்பூச்சியென வந்து வீழ்ந்த அத்தனை பேரையும் கொன்றொழித்தார். அந்தணரே! அனைத்துமறிந்த இறைவனான கண்ணன் தன்னோடு போருக்கு வந்த முரன், ஹயக்ரீவன், பஞ்சஜனன் முதலிய அசுரர்களைக் கொன்று வெகுவிரைவில் பிராக்ஜ்யோதிஷபுரத்தில் நுழைந்தார். (18,19)</p>
<p class="Text">அவ்வாறு நுழைந்த கண்ணனுடன் நால்வகைப் படைகளோடு கூடிய நரகாசுரன் பெரும் போர் நிகழ்த்தினான். அப்போரில் அவனது படைகளில் ஆயிரக்கணக்கான அசுரர்களைக் கண்ணன் கொன்றார். தைத்தியர்களை வதம் செய்யும் பெரும் பலம் கொண்ட சக்கரத்தைக் கையிலேந்திய பகவான், அஸ்திரசஸ்திரங்களை மாரி போல் பெய்து போர் செய்யும் அந்த நரகாசுரனைத் தன் சுதர்சன சக்கரத்தால் இரண்டாக வெட்டினார். (20,21)</p>
<p class="Text">இவ்வாறு நரகாசுரன் கொல்லப்படவே, அவன் தாயான பூமிபிராட்டி அதிதியான தேவமாதாவின் இரு குண்டலங்களையும் எடுத்துக் கொண்டு ஸ்ரீகிருஷ்ணனுடைய சந்நிதிக்கு வந்து அவரை வணங்கிக் கூறலானாள். (22)</p>
<p class="Text"><span class="char-style-override-7">பூமிபிராட்டி கூறுகிறாள்——</span> “என் பிராணநாதனே! எப்போது தாங்கள் வராகாவதாரம் எடுத்து என்னைத் தங்கள் கோட்டினால் (கொம்பினால்) தூக்கினீர்களோ, அப்போது தங்களுடைய ஸ்பரிசத்தினால் இக்குமாரன் என் திருவயிற்றில் தோன்றினான். (23)</p>
<p class="Text">இவ்வாறு தாங்கள்தான் எனக்கு இப்புத்திரனை அளித்தீர்கள். இப்பொழுது தாங்களேதான் இவனைக் கொன்றீர்கள். இந்த இரு குண்டலங்களைத் தாங்களே எடுத்துக் கொள்ளுங்கள். இவனது குழந்தைகளையும் தாங்களே காத்தருள வேண்டுகிறேன். (24)</p>
<p class="Text">பிரபுவே! அழகிய திருமுகம் கொண்டவரே! அநீதியாக அரசாண்டு வரும் நெறியற்ற அரசர்களைக் கொன்று என் மேல் இருக்கும் பாரத்தை (சுமையை) இறக்குவதற்கென்றேயன்றோ, தாங்கள் திருவுள்ளம் பற்றி இந்நிலவுலகில் பிறந்துள்ளீர்கள். (25)</p>
<p class="Text para-style-override-7">தன்னடியார்களை நழுவவிடாத அச்சுதா! இவ்வுலகைப் படைத்தவரும், அதைப் போஷித்து வளர்ப்பவரும், முடிவில் அதைத் தன்னோடு லயமடையச் செய்பவரும் தாங்களே. இவ்வுலகம் தோன்றுவதும் தங்களிடமிருந்தே, லயமடைவதும் தங்களிலேயே. இவ்வுலகமே தங்கள் திருமேனிதானே. அவ்வாறிருக்க, நான் என்ன சொல்லித் தங்களைத் துதிப்பேன்? (26)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">உலகமும் ஊழியும் அழியும் ஒண்கேழ்</p>
<p class="Foot-Note-Slok"> அவர்சுதிரும் செந்தீயுமாவான்.</p>
<p class="Foot-Note-Right">— மூன்றாம் திருவந்தாதி 44</p>
<p class="Foot-Note-Slok">உலகு படைத்து உண்ட எந்தை</p>
<p class="Foot-Note-Right">— திருவாசிரியம் 2</p>
<p class="Foot-Note-Slok">உலவு திறையும் குலவரையும்</p>
<p class="Foot-Note-Slok">ஊழி முதலா எண் திக்கும்</p>
<p class="Foot-Note-Slok">நிலவுஞ்சுடரும் இருளுமாய் நின்றான்.</p>
<p class="Foot-Note-Right">— பெரியதிருமொழி 1/5/3</p>
<p class="Foot-Note-Slok">பூ நிலாய ஐந்துமாய்ப் புனற்கண் நின்ற நான்குமாய்</p>
<p class="Foot-Note-Slok">தீ நிலாய மூன்றுமாய்ச் சிறந்த காலிரண்டுமாய்</p>
<p class="Foot-Note-Slok">மீ நிலாய தொன்றுமாகி வேறு வேறு தன்மையாய்</p>
<p class="Foot-Note-Slok">நீ நிலாய வண்ணம் நின்னை யார் நினைக்க வல்லரே?</p>
<p class="Foot-Note-Right">— திருச்சந்தவிருத்தம் 1</p>
<p class="Foot-Note-Slok">த்வம் பூமி ராபோ அநலோ அநிலோ நல:</p>
<p class="Foot-Note-Right para-style-override-9">— அதர்வசீர்ஷ உபநிஷத்)</p>
<p class="Text para-style-override-7">இறைவா! நீயே எங்கும் நீக்கமற நிறைந்திருப்பவர் (வ்யாப்தி). அவ்வாறு நீக்கமற நிறைந்த பொருளும் நீரே (வ்யாப்யம்). செயல், செய்பவர், செய்யப்படும் பொருள் ஆகிய மூன்றும் தாங்களே. அனைத்து ஜீவராசிகளுக்கும் ஆன்மாவாக விளங்குபவரும் தாங்களே. இவ்வாறு விளங்கும் தங்களை என் சொல்லி வாழ்த்துவேன்? (27)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘ஈஶ்வர: ஸர்வபூ<span class="char-style-override-38">4</span>தாநாம்</p>
<p class="Foot-Note-Slok">ஹ்ரு॒த்<span class="char-style-override-38">3</span>தே<span class="char-style-override-38">3</span>ஶே<span class="char-style-override-39">ऽ</span>ர்ஜுந திஷ்ட<span class="char-style-override-38">2</span>தி ।’</p>
<p class="Foot-Note-Right para-style-override-9">— ஸ்ரீமத் பகவத்கீதை 18/61)</p>
<p class="Text para-style-override-7">அனைத்திலும் ஊடுருவி ஆன்மாவாக விளங்கும் என் ஐயனே! அனைத்து ஆன்மாக்களுக்குள்ளும் உயிராக விளங்கும் பரமாத்மா தாங்கள். பஞ்சபூதங்களுக்கும் ஆன்மாவாக விளங்கும் பூதாத்மா. மேலும், தாங்களே அழிவற்ற ஜீவாத்மாவாகவும் விளங்குகிறீர். அவ்வாறிருக்க, எதைக் கொண்டு நான் தங்களைத் துதிப்பது. (28)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘பூ<span class="char-style-override-38">4</span>தாத்மா பூ<span class="char-style-override-38">4</span>தபா<span class="char-style-override-38">4</span>வந: பூதாத்மா பரமாத்மா ச’</p>
<p class="Foot-Note-Right para-style-override-9">— விஷ்ணுஸஹஸ்ரநாமம் 8,9,11)</p>
<p class="Text">அனைத்திலும் நிற்கும் இறைவா! தாங்கள் திருவுள்ளம் உகந்து இந்த நரகாசுரன் செய்த பிழைகள் அனைத்தையும் மன்னித்தருள வேண்டும். அவன் செய்த பாவங்களைப் போக்குவதற்காகவன்றோ, தாங்களே தங்கள் மகனைக் கொன்றீர்கள்” என்று பூமிபிராட்டி வேண்டினாள். (29)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! இவ்வாறு பூமிபிராட்டி வேண்டவே அனைத்து ஜீவராசிகளையும் காத்து நிற்கும் ஸ்ரீகிருஷ்ணன் பூமிபிராட்டியைக் கடாக்ஷித்து “நீ விரும்பியது போலவே ஆகட்டும்” என்று கூறி, நரகனது அரண்மனையில் இருந்த பற்பல ரத்தினங்கள் அனைத்தையும் எடுத்துக் கொண்டார். (30)</p>
<p class="Text">முனிவரே! பெரும் பலம் படைத்த பகவான், நரகாசுரனது அந்தப்புரத்திற்குள் சென்று அங்குள்ள பதினாராயிரத்து நூறு கன்னிகைகளைக் கண்டார். (31)</p>
<p class="Text">மேலும் நான்கு தந்தங்களுடைய ஆறாயிரம் சிறந்த யானைகளையும் இருபத்தோரு லட்சம் காம்போஜ தேசத்து குதிரைகளையும் கண்டார். உடனே அந்தப்புரத்திலுள்ள அத்தனை கன்னிகைகளையும், யானைகளையும், குதிரைகளையும் நரகாசுரனின் பணியாட்கள் மூலமாகவே துவாரகாபுரிக்கு அனுப்பி வைத்தார். (32,33)</p>
<p class="Text">மேலும் வருணனுடைய குடையையும் மணிபர்வதத்தையும் அங்கிருக்கக் கண்டு, அதையும் புள்ளரையனான கருடன் மேல் ஏற்றிக் கொண்டு சத்தியபாமையோடு தானும் கருடன் மேல் ஏறிக் கொண்டு அதிதிதேவியின் குண்டலங்களை அவரிடம் திரும்பத் தருவதற்காகத் தேவருலகுக்குச் சென்றார். (புள்ளரையன் = பறவைகளின் அரசன்) (34,35)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் இருபத்தொன்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-30">முப்பதாவது அத்தியாயம் — பாரிஜாத புஷ்பம் கவர்தல்</p>
<p class="Text"><span class="char-style-override-7">பராசரர் கூறுகிறார்——</span> புள்ளரையனான அந்த கருடன் வருணனது குடை, மணிபர்வதம், சத்தியபாமை ஆகியோர்களுடன் ஸ்ரீகிருஷ்ண பகவானையும் விளையாட்டாகவே சுமந்து கொண்டு விண்ணுலகம் சென்றார். (1)</p>
<p class="Text">விண்ணுலகு வாயிலின்கண் சென்றதும் ஹரியான ஸ்ரீகிருஷ்ணன் தனது பாஞ்சஜன்யம் என்கிற சங்கை வாய்மடுத்தூதினார். இச்சங்கொலியைக் கேட்ட மறுகணமே தேவர்கள் அர்க்கியம், பாத்யம் முதலியனவற்றைக் கைகளிலேந்திக் கொண்டு பகவான் எதிரில் வந்து நின்றனர். (2)</p>
<p class="Text">தேவர்களால் அளிக்கப்பட்ட அனைத்துப் பூசனைகளையும் ஏற்ற பகவான் வெண்மேகங்கள் போல் காட்சியளிக்கும் தேவமாதா அதிதியின் திருமாளிகைக்குள் சென்று அங்கு அதிதிதேவி இருக்கக் கண்டார். (3)</p>
<p class="Text">அவ்வாறு கண்டவர் இந்திரனோடு தேவமாதாவான அதிதியை வணங்கி அவரிடம் அந்த உயர்ந்த இரு குண்டலங்களையும் அளித்தார். பின் நரகாசுரனை வதைத்தது பற்றிக் கூறினார். அந்த குண்டலங்களைப் பெற்றுக் கொண்ட அதிதிதேவி மிக்க மகிழ்ச்சி கொண்டு உலகரட்சகரான ஸ்ரீகிருஷ்ணனைத் தன்மயமாய் மிகுந்த பக்தியோடு துதிக்கலானாள். (4,5)</p>
<p class="Text"><span class="char-style-override-7">அதிதிதேவி துதிக்கிறாள்——</span> “ஹே தாமரைக்கண்ணரே! பக்தர்களுக்குப் புகலிடமானவரே! நித்தியமான திருமேனி கொண்டவரே! எங்கும் நீக்கமற நிறைந்து விளங்குபவரே! ஐம்பெரும் பூதங்களையும் தன் திருமேனியாகக் கொண்டவரே! அனைத்து ஜீவராசிகளையும் அளித்துக் காப்பவரே! தங்களை வணங்குகிறேன். (6)</p>
<p class="Text">மனம், புத்தி, புலன்கள் ஆகியனவற்றை இயக்குபவரே! அனைத்து கல்யாண குணங்களுக்கும் இருப்பிடமானவரே! சத்துவம், ராஜஸம், தாமஸம் என்ற முக்குணங்களையும் கடந்தவரே! இரட்டைகளற்றவரே! தூயதான சத்துவகுணம் படைத்தவரே! அனைத்து ஜீவராசிகளிலும் அந்தர்யாமியாக வீற்றிருப்பவரே! தங்களை வணங்குகிறேன். (7)</p>
<p class="Text">இறைவா! வெண்மை முதலிய நிறங்களும், நீட்சி முதலான பரிமாணங்களுமாகிய அனைத்துவிதக் கற்பனைகளும் இல்லாதவரே! பிறப்பு, இறப்பு, வளர்தல், தேய்தல் முதலிய விகாரங்கள் அற்றவரே! கனவு, விழித்தல், தூங்குதல் என்கிற மூன்று அவஸ்தைகள் இல்லாதவரே! தங்களை வணங்குகிறேன். (8)</p>
<p class="Text">அச்சுதரே! சந்தியை, பகல், இரவு, நிலம், நீர், காற்று, தீ, விண், மனம், புத்தி, யான்—எனது என்னும் அகங்காரம் ஆகியன அனைத்தும் தங்களது விபூதிகள் ஆகும். (9)</p>
<p class="Text">ஈசுவரா! உலக கர்த்தாக்களான பிரும்மதேவர் முதலியவர்களுக்கு அதிபதியான தாங்களே பிரும்மா, விஷ்ணு, பரமசிவன் என்கிற திருநாமங்கள் உள்ளவராய், தங்கள் திருமேனிகளைக் கொண்டே படைத்தல், காத்தல், அழித்தல் என்கிற முத்தொழில்களையும் செய்தருளுகிறீர்கள். (10)</p>
<p class="Text">இது மட்டுமன்று. தேவர்கள், தைத்தியர்கள், யட்சர்கள், கின்னரர்கள், கந்தர்வர்கள், மனிதர்கள், பசுக்கள், விலங்குகள், பறவைகள், ஊர்வன, மற்றும் பற்பலவிதமான மரங்கள், செடி—கொடிகள், புற்பயிர்கள், வெளியில் கண்களுக்குப் புலப்படும் பொருட்கள், நுண்ணியதான கண்களுக்குப் புலப்படாத ஜீவராசிகள், இரண்டிற்கும் நடுவிலுள்ள ஜீவராசிகள், நுண்ணியதற்கும் நுண்ணிய பொருட்கள் — இவ்வாறான உடல் வேறுபாடுகள் எவை எவை உண்டோ, அவையனைத்தும் தங்களது திருமேனிகளே! பரமாணு என்பதும் தங்களைச் சார்ந்ததே! (11—13)</p>
<p class="Text">இறைவா! உண்மை தத்துவத்தை அறியவொட்டாமல் மோகிக்கின்ற மாயை தங்களுடையதாகவே இருக்கிறது. ஆதலால்தான் மூடனான ஒருவன் ஆன்மாவல்லாத அறிவற்ற ஜடமான இவ்வுடலையே ‘ஆன்மா’ என்று நினைத்து உலகியல் தளையில் சிக்கிக் கொள்கிறான். (14)</p>
<p class="Text">பரமேசா! பொருளற்றதில் பொருள் என்கிற ஞானமும், நான்—எனது என்கிற அகங்கார—மமகாரங்களும் ஒருவனுக்கு ஏற்படுகிறது என்றால் அது உலகத்தாயான தங்களது மாயையின் காரியங்களே. (15)</p>
<p class="Text">இறைவா! எவன் தனக்கென்று நியமிக்கப்பட்ட கர்மங்களில் நின்று தங்களைப் பூசித்து உபாசிக்கிறானோ, அவன்தான் முக்தி பெறும் பொருட்டு இந்த அனைத்து மாயைகளையும் கடக்கிறான். பிரும்மா முதலிய அனைத்து தேவர்களும், மனிதர்களும், மற்ற ஜீவராசிகளும் விஷ்ணுமாயை என்கிற தங்களது மாயையான பெருஞ்சுழலில் சிக்கி மோகமென்னும் இருளினால் சூழப்பட்டிருக்கிறார்கள். (16,17)</p>
<p class="Text">இறைவா! பிறப்பு—இறப்பு என்கிற சுழலில் அகப்பட்ட மனிதன் ஜீவர்களின் உலகியல் தளைகளை அறுத்தெறியவல்ல தங்களை உபாசனை செய்தும் இவ்வுலகியலில் இருக்கும் பற்பலவிதமான ஆசைகளையே வேண்டுகிறார்களே? இதன் காரணம் என்னவெனில் அவர்கள் தங்களது மாயையில் மோகித்தவர்கள். (18)</p>
<p class="Text">நானும் எனது பகைவர்களை வெல்லவும், எனது குழந்தை வெற்றி பெறவுமன்றோ தங்களை ஆராதித்தேன். இவ்வுலகியலிலிருந்து முக்தி பெறவேண்டும் என்று விரும்பித் தங்களை ஆராதிக்கவில்லையே? இதுவும் தங்களது மாயையின் திருவிளையாடலே என்று நினைக்கிறேன். ஒருவன் கற்பகத்தருவிடம் சென்று எனக்கு மானத்தை மறைக்க கௌபீனத்திற்கு ஒரு ஆடை கொடு என்று கேட்பானாகில், அது அவனது முற்பிறவியில் செய்த கர்மவினையால் தோன்றிய தவறே அன்றி, கற்பகத்தருவின் குற்றமன்று. (19,20)</p>
<p class="Text">அகில உலகங்களையும் தன் மாயையால் மோகமடையச் செய்யும் குறைவொன்றுமில்லாத அழிவற்ற கோவிந்தா! என்னிடம் கருணை கொண்டு ‘எனக்கு எல்லாம் தெரியும்’ என்கிற அகங்காரத்தினால் தோன்றும் எனது அறியாமையைத் தாங்கள்தான் நசிக்கச் செய்யவேண்டும். திருவாழியைக் கையில் தரித்தவரே! நான் தங்களை வணங்குகிறேன். சார்ங்கம் என்னும் வில்லைக் கையில் ஏந்தியவரே! தங்களை வணங்குகிறேன். கௌமோதகீ என்கிற கதையைக் கையில் தரித்தவரே! தங்களை வணங்குகிறேன். பாஞ்சஜன்யம் என்னும் சங்கைக் கையில் பிடித்தவரே! எங்கும் நீக்கமற நிறைந்தவரே! தங்களைத் திரும்பத் திரும்ப வணங்குகிறேன். (21,22)</p>
<p class="Text">இறைவா! ஸ்தூலமான (வெளியில் கண்களுக்குப் புலப்படும்படியான) சின்னங்களோடு கூடிய இந்தத் திருமேனியையே இந்தக் கண்களால் காண்கிறேனே தவிர, சூட்சுமமான தங்களது உண்மையான பரப்பிரும்ம சொரூபத்தைப் பற்றி எனக்குத் தெரியவில்லையே. அந்த சூட்சும ரூபத்தைக் காண எனக்கு அருள்புரிய வேண்டும்.” (23)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அதிதிதேவி இறைவனான ஸ்ரீகிருஷ்ணனைத் துதிக்கவே, பகவானான ஸ்ரீவிஷ்ணு சற்றே புன்முறுவலித்து தேவர்களின் தாயான அதிதியிடம் கூறலானார்—— “தேவி! நீங்களோ எங்களது தாயார். ஆகவே, தாங்கள்தான் எங்கள் மேல் கருணை கொண்டு வரங்களைத் தரவேண்டும்.” (24)</p>
<p class="Text"><span class="char-style-override-7">அதிதி கூறுகிறாள்——</span> “ஆண்களுக்குள் சிங்கம் போன்றவனே! நீ எவ்வாறு நினைக்கிறாயோ, அது அவ்வாறாகவே ஆகட்டும். நீ இம்மண்ணுலகில் தேவர்களாலும் அசுரர்களாலும் வெற்றிகொள்ள முடியாதவனுமாகக் கடவாய்!” (25)</p>
<p class="Text"><span class="char-style-override-7">பராசரர் கூறுகிறார்——</span> அதன் பிறகு கிருஷ்ணனுடைய மனைவியான சத்தியபாமை இந்திரனுடைய பத்தினியான சசிதேவியுடன் அதிதிதேவியைப் பன்முறை வணங்கி “தாயே! எங்களை ஆசீர்வதிக்க வேண்டும்” என்று பலமுறை வேண்டினாள். (26)</p>
<p class="Text"><span class="char-style-override-7">அதிதி கூறுகிறாள்——</span> “அழகிய புருவமுடையவளே! எனது ஆசீர்வாதத்தால் உனக்கு எப்பொழுதும் கிழட்டுத்தனமோ, பொலிவு மாறுதலோ உண்டாகாது. உனது இளமை என்றென்றும் நிலைத்து நிற்கும்.” (27)</p>
<p class="Text"><span class="char-style-override-7">பராசரர் கூறுகிறார்——</span> அதன்பின் அதிதிதேவியின் கட்டளைப்படி தேவராஜனான இந்திரன் மிகுந்த ஆதரவோடும் பக்தியோடும் ஸ்ரீகிருஷ்ணனைப் பூசித்தான். (28)</p>
<p class="Text">இந்திரனின் பத்தினியான சசீதேவி, சத்தியபாமையைப் பலவிதமாக உபசரித்தாலும், பாரிஜாத புஷ்பங்களைத் தான் சூட்டிக் கொண்டாளே தவிர சத்தியபாமைக்குத் தரவில்லை. ஏனெனில், ‘அவள் ஒரு மானிடப் பெண்தானே’ என்றும், தேவர்க்குரிய பாரிஜாத புஷ்பம் மானிடர்க்குத் தகாதென்றும் நினைத்ததால். (29)</p>
<p class="Text">பெரியோரே! அதன்பின் சத்தியபாமையையும் உடன் அழைத்துக் கொண்டு ஸ்ரீகிருஷ்ணன் நந்தனவனம் முதலிய தேவர்களுடைய உத்தியானவனங்களை எல்லாம் சென்று கண்டார். (30)</p>
<p class="Text">அவ்வாறு சென்ற கேசியை வதைத்த உலகநாதரான ஸ்ரீகிருஷ்ணன் அங்கு பாரிஜாத மரத்தைக் கண்டார். அந்த மரம் நறுமணமுள்ள பூங்கொத்துக்களாகிய நகைகளால் அலங்கரிக்கப் பட்டிருந்தது. என்றும் தனது நறுமணத்தால் மனதிற்கு மகிழ்ச்சியைத் தரக் கூடியது. மாணிக்கமணி போல் சிவந்த இளந்தளிர்களால் மிக்க அழகாக விளங்கியது. பொன் போன்று ஒளிரும் மரப்பட்டைகளால் மூடப்பட்டிருந்தது. திருப்பாற்கடலைக் கடையும்போது அதிலிருந்து தோன்றியது. (31,32)</p>
<p class="Text">அந்தணச்சிரேஷ்டரே! அந்த உயரிய பாரிஜாத மரத்தைக் கண்டு வியந்த சத்தியபாமை மிக்க மகிழ்ச்சி பொங்க ஸ்ரீகிருஷ்ணனிடம் “இந்தப் பாரிஜாத தருவை நாம் ஏன் நம் துவாரகைக்கு எடுத்துச் செல்லக் கூடாது? தாங்கள் அடிக்கடி கூறுவீர்களே ‘நீதான் எனக்கு மிகவும் பிரியமானவள்’ என்று. அந்த வாக்கு சத்தியமாக இருந்தால், இந்த பாரிஜாத தரு எனது உய்யானவனத்தில் நடுவதற்காக எடுத்துச் செல்லவேண்டும். (33,34)</p>
<p class="Text">ஸ்ரீகிருஷ்ணா! தாங்கள் என்னிடம் பலமுறை அன்பொழுகக் கூறியிருக்கிறீர்கள். அதென்ன தெரியுமா? ‘சத்தியபாமையே! எனக்கு நீ எவ்வளவு பிரியமானவளோ, அத்துணை அன்பானவர்கள் ஜாம்பவதியோ ருக்மிணியோ கூட இல்லை’ என்று. (35)</p>
<p class="Text">கோவிந்தா! அவ்வாறு தாங்கள் கூறிய அன்புச்சொற்கள் அனைத்தும் உண்மையான அன்பினால் கூறியதுதான் என்பது சத்தியமாக இருந்தால், தாங்கள் பேசியது பரிகாசமான வார்த்தையன்று என்பதும் நிச்சயமானால், இந்த பாரிஜாத விருட்சம் எனது உய்யானவனத்திற்கு அழகைச் சேர்க்கட்டும். மேலும் ஸ்ரீகிருஷ்ணா! நான் இந்த பாரிஜாதப் பூங்கொத்துக்களினால் என் கூந்தலை நன்கு அலங்கரித்துக் கொண்டு என் சக்களத்திகள் நடுவில் அழகாகச் சிறந்திருக்க வேண்டும்.” (36,37)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சத்தியபாமை கூறவே ஸ்ரீஹரியான ஸ்ரீகிருஷ்ணன் சற்றே புன்னகை புரிந்துவிட்டு அந்த பாரிஜாத மரத்தைப் பெயர்த்தெடுத்து கருடன் மேல் வைத்தருளினார். இதைக் கண்ட நந்தனவனத்தின் காவலாளர்கள் கூறலானார்கள்— “கோவிந்தா! இந்த பாரிஜாத மரம் இந்திரனது மனைவியான சசிதேவியின் சொத்து. ஆகவே, இந்த மரத்தை தாங்கள் எடுத்துச் செல்லத்தகாது. (38,39)</p>
<p class="Text">பாற்கடலில் இம்மரம் தோன்றிய போதே இம்மரம் இந்திரனுக்கு அளிக்கப்பட்டது. அதன்பின் இறைவா! இந்த மரத்தை இந்திரன் அவனது மனைவியான சசீதேவிக்கு மனமகிழ்ச்சியோடு அளித்தான். பாற்கடல் கடைகிற காலத்தில் சசீதேவிக்கு அலங்காரம் செய்து கொள்வதற்கென்றே தேவர்கள் இம்மரத்தைத் தோற்றுவித்தார்கள். ஆகவே, தாங்கள் இம்மரத்தை எடுத்துக் கொண்டு தங்கள் பட்டணத்திற்கு க்ஷேமமாய்ப் போய்ச் சேரமாட்டீர்கள். (40,41)</p>
<p class="Text">தேவராஜனான இந்திரன் எவளுடைய திருமுகத்தைப் பார்த்துக் கொண்டு அனைத்து காரியங்களையும் செய்கிறானோ, அப்படிப்பட்ட சசீதேவியின் சொத்தான இந்த மரத்தை நீர் விரும்புவது சுத்த அசட்டுத்தனமாகும். இதைக் கவர்ந்தெடுத்து எவர்தான் நலனோடு தன் இருப்பிடம் செல்வார்? (42)</p>
<p class="Text">ஸ்ரீகிருஷ்ணா! தேவர்கோனான இந்திரன் இச்செய்தியை அறிந்தால் நிச்சயம் இதற்கு பதிலடி தருவதற்காக, தனது வச்சிரப்படையை எடுத்துக் கொண்டு புறப்படுவான். தேவர்களும் அவனைப் பின்தொடர்ந்து வருவார்கள். ஆகவே அச்சுதா! அனைத்து தேவர்களோடும் போரிடத் தயாராக இருப்பதில் உனக்கு ஒரு பயனுமில்லை. ஏனெனில், சான்றோர்கள் முடிவில் தீமை விளைவிக்கும் செயலில் ஈடுபட மாட்டார்கள்.” (43,44)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அந்த நந்தனவனத்தைக் காக்கும் பணியாட்கள் கூறவே, சத்தியபாமை மிக்க கோபம் கொண்டு கூறுவாளானாள்— “காவற்காரர்களே! இந்த பாரிஜாத மரத்திற்குச் சொந்தம் கொண்டாட சசி யார்? இந்திரன் யார்? (45)</p>
<p class="Text">இந்த பாரிஜாத மரம் அமுதமெடுக்கப் பாற்கடலைக் கடையும்போது தோன்றியதென்பதால், இது அனைவருக்கும் பொதுவானதன்றோ? இதற்கு ஏகபோக உரிமை கொண்டாட இந்திரன் மட்டும் யார்? நந்தனவனக் காவற்காரர்களே! திருப்பாற்கடலில் தோன்றிய அமுதம், சந்திரன், லக்ஷ்மியான காமதேனு ஆகியனவற்றை எப்படி அனைவரும் மகிழ்ச்சியுடன் அனுபவிக்கிறார்களோ, அதேபோலத்தான் இந்த பாரிஜாத மரமும் அனைவருக்கும் சொந்தமாகும். (46,47)</p>
<p class="Text">ஒருவேளை தன் கணவனான இந்திரனுடைய தோள்வலியின் செருக்கு கொண்டு சசீதேவி இந்த மரத்தில், தான் மட்டும் உரிமை கொண்டாடுவாளேயாகில், அவளிடம் ‘இந்த மரத்தைச் சத்தியபாமை எடுத்துச் சென்றாள். நீ ஒன்றும் மன்னிக்க வேண்டுவதும் இல்லை; பொறுத்திருக்க வேண்டுவதும் இல்லை’ என்று கூறுங்கள். (48)</p>
<p class="Text">தோட்டக்காரர்களே! நீங்கள் இப்பொழுதே வேகமாகச் சென்று உங்கள் இந்திராணியிடம் ‘நீ உன் கணவனுக்கு மிகவும் அன்புக்குப் பாத்திரமானவள் என்றால், உன் கணவன் உன் மேல் அதிக அன்பு வைத்திருக்கிறான் என்றால், என் பதியான ஸ்ரீகிருஷ்ணன் இந்த பாரிஜாத மரத்தை எடுத்துச் செல்வதிலிருந்து தடுத்துவிடு பார்ப்போம்’ என்று சத்தியபாமை கடுஞ்சொற்களைக் கூறினாள் என்று கூறுங்கள். (49,50)</p>
<p class="Text">நான் உனது பதியான இந்திரனை நன்கறிவேன். அவன் தேவர்களனைவருக்கும் தலைவன் என்பதையும் அறிவேன். இவ்வளவு அறிந்தும் மனிதப் பெண்ணான நான் ‘இதோ உன் பாரிஜாத மரத்தைக் கவர்ந்து செல்கிறேன்’ என்றும் கூறுங்கள்.” (51)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு சத்தியபாமை கூறவே, அந்தக் காவலர்கள் அனைவரும் சசீதேவியிடம் சென்று சத்தியபாமை கூறியதனைத்தையும் அப்படியே கூறினார்கள். இதைக் கேட்ட சசீதேவி தன் கணவனான தேவர்கோனான இந்திரனைத் தூண்டிவிட்டாள். அந்தணரே! இதைக் கேட்ட இந்திரனும் தேவசேனைகளை உடனழைத்துக் கொண்டு பாரிஜாத மரத்தை மீட்க, ஸ்ரீகிருஷ்ண பகவானுடன் போர் புரிய வந்தான். (52,53)</p>
<p class="Text">இந்திரன் வச்சிரப்படையைக் கையிலேந்தி நிற்கையில் தேவர்களனைவரும் பரிகம் என்கிற குண்டாந்தடி, சூலம், இரும்புலக்கை முதலிய ஆயுதங்களைக் கைகளில் ஏந்திப் போருக்குத் தயாரானார்கள். (54)</p>
<p class="Text">இவ்வாறு இந்திரன் தேவர்களனைவரையும் அழைத்துக் கொண்டு ஐராவதத்தின் மேலேறிப் போர்புரிவதற்கு வருவது கண்ட பகவான் எண்டிசைகளிலும் சத்தம் கேட்கும்படித் தனது பாஞ்சஜன்யம் என்னும் திருச்சங்கை வாய்மடுத்து ஊதினார். அதன்பின் ஆயிரமாயிரம் கூரிய பாணங்களைச் செலுத்தினார். (55,56)</p>
<p class="Text">இவ்வாறு எண்டிசைகளிலும் பகவானது பாணங்கள் நிறைந்திருப்பது கண்ட தேவர்கள் தாங்களும் பலவகையான அஸ்திரசஸ்திரங்களைப் பிரயோகித்தனர். (57)</p>
<p class="Text">மூவுலகங்கட்கும் தலைவரான ஸ்ரீமதுசூதனரான ஸ்ரீகிருஷ்ணன், தேவதைகளினால் விடப்பட்ட அஸ்திரசஸ்திரங்கள் அனைத்தையும் ஆயிரக்கணக்காகத் துண்டித்தார். பாம்புகளைக் கவரும் கருடனும் கடலரசனான வருணன் விடுத்த பாசத்தைப் பிடுங்கிச் சிறிய பாம்புகளைத் துண்டிப்பது போல் தமது அலகினால் பல துண்டங்களாகத் துண்டித்தார். (58,59)</p>
<p class="Text">தேவகியின் புதல்வரான ஸ்ரீகிருஷ்ணன் யமன் விடுத்த காலதண்டத்தைத் தனது கௌமோதகீ என்னும் கதையால் துண்டுகளாக்கி நிலத்தில் விழச் செய்தார். (60)</p>
<p class="Text">குபேரனது சிபிகை என்னும் விமானத்தைத் தனது சுதர்சன சக்கரத்தால் தூள்தூளாக்கினார். சூரியனைத் தனது திருக்கண்ணோக்கினாலே ஒளியிழந்தவனாகச் செய்தார். (61)</p>
<p class="Text">பின் பகவான் தனது பாணமாரியால் அக்னியைக் குளிரும்படிச் செய்தார். எண் வசுக்களும் போருக்கு வர, அவர்களை எண்டிசைகளிலும் ஓடும்படிச் செய்தார். தனது சுதர்சன சக்கரத்தால் ருத்ரர்களுடைய சூலங்களின் நுனிகளை மழுங்கச் செய்து, அவர்களை நிலத்தில் விழச் செய்தார். பகவான் தன் சார்ங்கம் என்கிற வில்லினால் செலுத்திய பாணங்களால் சாத்யர்கள், விசுவே தேவர்கள், மருத்துக்கள், கந்தர்வர்கள் ஆகிய அனைவரையும் இலவம்பஞ்சுபோல் விண்ணுலகில் பறக்கச் செய்தார். (62,63)</p>
<p class="Text">பெரிய திருவடியான கருட பகவான் அந்த தேவர்களைத் தனது அலகினால் கொத்தித் தின்றும், சிறகுகளால் அடித்தும், தனது நகங்களால் கிழித்தும் சஞ்சரித்துக் கொண்டிருந்தார். (64)</p>
<p class="Text">அதன்பின் தேவேந்திரனும், ஸ்ரீகிருஷ்ண பகவானும் இரு மேகங்கள் மழை பெய்வது போல் ஒருவர் மேல் ஒருவர் என பாணமழை பொழிந்து கொண்டார்கள். (65)</p>
<p class="Text">இந்தப் போரில் கருடன் ஐராவதத்தோடும், ஸ்ரீகிருஷ்ணன் இந்திரன் முதலிய அனைத்து தேவர்களோடும் போரிட்டனர். தனது அஸ்திரசஸ்திரங்கள், பாணங்கள் ஆகியன அனைத்தும் துண்டுதுண்டாக்கப்பட்டதும் இந்திரன் விரைவாக வச்சிரப்படையை ஏந்தினான். இதைக் கண்ட கண்ணன் திருவாழியான தன் சுதர்சன சக்கரத்தைக் கையிலெடுத்தார். (66,67)</p>
<p class="Text">அந்தணரே! இவ்வாறு அவர்கள் தங்கள் ஆயுதத்தைக் கையிலெடுத்தபோது மூவுலகங்களும் ‘ஹா ஹா’ என்று உரக்கக் கத்தின. (68)</p>
<p class="Text">இந்திரன் தன் வச்சிரப்படையை ஸ்ரீகிருஷ்ணன் மேல் விடவே, அதைக் கண்ட கண்ணன் தன் சக்கரப்படையை அவன்மேல் விடாமல் அந்த வச்சிரப்படையைத் தன் கைகளால் பிடித்துக் கொண்டு இந்திரனிடம் “அடே! சற்று பொறுத்திரு’ என்று கூறினார். இவ்வாறு தன் வச்சிரப்படையை இழந்து, தன் வாகனமான ஐராவதமும் கருடனால் துன்புறுத்தப்பட்டதைக் கண்டு இந்திரன் ஓடத் தொடங்கவே, அவனைக் கண்டு சத்தியபாமை கூறலானாள். (69,70)</p>
<p class="Text">“மூவுலகங்கட்கும் தலைவனான இந்திரா! நீ சசீதேவியின் கணவன் அல்லவா! அவ்வாறிருக்கப் போரில் புறமுதுகு காட்டி ஓடுவது சரியல்ல. நீ ஓடாதே. பாரிஜாத மலர்களாலான மாலைகளை அணிந்து சசீதேவி விரைவில் உன்னிடம் வருவாள். (71)</p>
<p class="Text">எப்பொழுதும் அன்போடு காதலோடு உன்னிடம் வரும் அந்த சசீதேவி இன்று முன்போல பாரிஜாத மலர்களாலான மாலையைத் தாங்கி ஒய்யாரமாக வர மாட்டாளே. இதைக் கண்டு தேவருலக இன்பம் உனக்கு எவ்வாறிருக்கும்? பாவம்! (72)</p>
<p class="Text">இந்திரா! நீ இன்னும் அதிக முயற்சி கொள்ள வேண்டாம், தயங்காதே. இந்த பாரிஜாத மரத்தை நீயே எடுத்துச் செல். அதனால் தேவர்கள் மனம் வருந்த வேண்டாம். தனது கணவரது தோள்வலியில் நம்பிக்கை கொண்ட செருக்கினால் சசீதேவி தன் இல்லத்திற்கு வந்த என்னைச் சற்றும் மரியாதையோடு பார்க்கவில்லை. (73,74)</p>
<p class="Text">பெண்மையாலே என் மனதும் சற்றே கலங்கியது. ஆகவே நானும் எனது பதியான ஸ்ரீகிருஷ்ணனது சீர்மையைப் பிரகடனம் செய்வதற்காகவே உன்னோடு போர்புரிய வைத்தேன். இந்த பாரிஜாதத்திற்காக அல்ல. (75)</p>
<p class="Text">பிறர் பொருளான இந்த பாரிஜாத மரத்தை எடுத்துச் செல்வதால் எனக்கென்ன பயன்? எந்த அவசியமும் இல்லை. சசீதேவி தன்னுடைய திருமேனி அழகினாலும், தன் பதியின் வீரத்தினாலும் செருக்கியிருந்தாள். தனது கணவனின் பெருமை பற்றிச் செருக்கடையாத பெண்களும் உலகில்தான் உண்டோ? ஆகவே, இந்த பாரிஜாத மரம் எனக்குத் தேவையில்லை. நீயே எடுத்துச் செல்லலாம்.” (76)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு சத்தியபாமை கூறியதைக் கேட்ட இந்திரன் ஓடாமல் திரும்பி வந்து கூறலானான்—— “கோபமுடையவளே! நான் உமது நண்பன். ஆதலால் நண்பனின் மனம் நோகும்படியான சொற்களைக் கூறாதே. அதனால் யாதொரு பயனும் இல்லை. எந்த இறைவன் அகில உலகங்களையும் படைத்துக் காத்து அழிக்கிறானோ, உலகமளாவிய திருமேனி கொண்ட அந்தப் பிரபுவோடு போரிட்டுத் தோல்வியடைந்ததால் எனக்கு வெட்கம் எதற்கு? (77,78)</p>
<p class="Text">முதலும் முடிவுமற்ற எவரிடமிருந்து இவ்வுலகங்கள் தோன்றியதோ, எவரால் காத்து ரட்சிக்கப்படுகிறதோ, எவரிடம் முடிவில் இரண்டறக் கலக்கிறதோ, பின் இவ்வுலகமே இல்லாமற்போகிறதோ, எவர் இவ்வுலகம் தோன்றுவதற்கும், இருந்து காக்கப்படுவதற்கும், முடிவில் பிரளயகாலத்தில் அழிவதற்கும் காரணமாவாரோ, அந்த பரம்பொருளிடம் தோற்றுப் போவதால் எனக்கு ஏன் வெட்கம் ஏற்படப் போகிறது? (79)</p>
<p class="Text">நுண்ணியதற்கும் நுண்ணியதாய், அனைத்தும் தோன்றுவதற்குக் காரணமாக விளங்கும் எந்த இறைவனுடைய உண்மை சொரூபம் அனைத்து வேதங்களையும் சாஸ்திரங்களையும் கற்றறிந்தவர்களுக்கு அல்லாது மற்றவர்களுக்கு அறிய முடியாததாக இருக்கின்றதோ, எவராலும் காக்கப்படாமல் தனக்குத்தானே தலைவனாக, பிறப்பிறப்பற்றவனாக, நித்தியனாகத் தன் திருவுள்ளத்தினாலே உலகத்திற்கு நன்மைகள் செய்ய வேண்டி மானிட ரூபம் தரித்து அவதரித்த அந்த பரம்பொருளான இறைவனை எவர்தான் வெற்றிகொள்ள முடியும்? ஆகவே, நான் தோல்வியடைந்ததும் சரிதான்.” (80)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பதாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-31">முப்பத்தோராவது அத்தியாயம் — பதினாறாயிரத்து நூறு கன்னிகைகளை மணத்தல்</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இந்திரன் இவ்வாறு துதிக்கவே, அதைக் கேட்ட இறைவனான ஸ்ரீகிருஷ்ணன் சற்றே புன்முறுவல் பூத்து (இந்திரனிடம்) கூறலானார். (1)</p>
<p class="Text"><span class="char-style-override-7">ஸ்ரீகிருஷ்ணன் கூறுகிறார்——</span> “உலகத் தலைவனே! தாங்களோ தேவர்கோனான இந்திரன். நாங்களோ இறக்கும் நிலையிலுள்ள மனிதர்கள். நாங்கள் தங்களுக்குச் செய்த அபராதத்தைப் பொறுத்துக் கொள்ள வேண்டுகிறேன். (2)</p>
<p class="Text">இந்த பாரிஜாத மரத்தை இதற்குத் தகுந்த இடமான நந்தவனத்திற்கே எடுத்துச் செல்லுங்கள். இந்திரனே! சத்தியபாமை கூறியதால்தான் நான் இந்த மரத்தை எடுத்தேன். (3)</p>
<p class="Text">மேலும் நீங்கள் பிரயோகித்த வச்சிரப்படையையும் எடுத்துக் கொள்ளுங்கள். ஏனெனில், இந்திரனே! பகை கெடுக்கும் இப்படை உங்களதன்றோ!” (4)</p>
<p class="Text"><span class="char-style-override-7">இந்திரன் கூறுகிறான்——</span> “சர்வேசுவரனே! நான் மனிதன்தான் என்று கூறி என்னை ஏன் திகைக்க வைக்கிறீர்கள்? பகவானே! சகல கல்யாண குணங்களோடு கூடின இந்த ஸ்ரீகிருஷ்ண சொரூபத்தைத்தான் நாங்கள் அறிவோம். ஆனால், தங்களது சூட்சுமமான சொரூபத்தை நாங்கள் அறிய மாட்டோமே! (5)</p>
<p class="Text">இறைவா! தாங்கள் எந்த பரப்பிரும்மமாக விளங்குகினீர்களோ, அதேபோலத்தான் இப்பொழுதும் இருக்கிறீர்கள். ஆனால், நாங்கள் அறிந்தது என்னவென்று தெரியுமா? பகை வெல்பவரே! தாங்கள் இந்த உலகத்தைக் காத்தருள்வதற்காகவே அவதாரம் செய்திருக்கிறீர்கள் என்பதே. மேலும் இவ்வுலகில் முட்கள் போல் தீமைபுரியும் அசுரர்களை வதம் செய்வதற்காகவே அவதரித்துள்ளீர்கள் என்பதும் மட்டுமே எங்களுக்குத் தெரியும். (6)</p>
<p class="Text">ஸ்ரீகிருஷ்ணா! இந்த பாரிஜாத மரத்தைத் துவாரகைக்கு எடுத்துச் செல்லுங்கள். எப்பொழுது தாங்கள் இந்த மண்ணுலகைத் துறப்பீர்களோ, அப்பொழுது இந்த பாரிஜாத மரம் பூவுலகில் தங்காது நீங்கிவிடும். (7)</p>
<p class="Text">தேவதேவரே! உலகநாதரே! ஸ்ரீகிருஷ்ணா! எங்கும் நீக்கமற நிறைந்துள்ள விஷ்ணுவே! பெருந்தோள் படைத்தவரே! சங்கு, சக்கரம், கதை முதலிய திவ்வியாயுதங்களைத் தரித்தவரே! எனது இந்த அதிக்கிரமத்தை (வரம்புமீறுதலை) மன்னித்தருள வேண்டுகிறேன்.” (8)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட பகவான் “இந்திரா! உன் விருப்பப்படியே ஆகட்டும்” என்று கூறி சித்தர்கள், கந்தர்வர்கள், தேவரிஷிகள் ஆகியோர் துதித்துப் பாட மண்ணுலகிற்கு வந்தார். அந்தணரே! துவாரகை நகருக்கு மேற்புறம் விண்வெளியில் வந்தபின், தான் வந்ததைத் தெரிவிக்கும்வண்ணம் தனது பாஞ்சஜன்யம் என்கிற சங்கை வாய்மடுத்து ஊதி துவாரகை மக்களை மகிழ்ச்சியில் ஆழ்த்தினார். (9,10)</p>
<p class="Text">அதன்பின் சத்தியபாமையோடுகூட கருடனிலிருந்து இறங்கி, அந்த பாரிஜாதத் தருவை சத்தியபாமாவின் தோட்டத்தில் நட்டருளினார். (11)</p>
<p class="Text">(அந்த மரத்தின் மகிமை என்னவென்றால்) அதன் அருகே சென்றவனுக்குத் தனது முற்பிறவியின் நினைவு உண்டாகும். அம்மரத்தின் மலர்களின் நறுமணம் மூன்று யோஜனை தூரம் பரவி இந்நிலத்தை நறுமணமாக்கும். அதனருகே சென்ற யாதவர்கள் தங்களது தேகங்களைக் காண, அவை தெய்வீகம் பொருந்திய தேகங்களாகக் காணப்பட்டதைக் கண்டார்கள். (12,13)</p>
<p class="Text">அதன்பின் பேரறிஞரான ஸ்ரீகிருஷ்ணன் நரகாசுரனது பிராக்ஜ்யோதிஷபுரத்தினின்றும் தனது பணியாட்களால் கொண்டு வரப்பட்ட யானை, குதிரை முதலிய படைகளையும், பெரும் செல்வங்களையும் தனது சுற்றத்தார்களுக்குத் தக்கபடிப் பிரித்தளித்தார். (14)</p>
<p class="Text">ஆனால், நரகாசுரனால் அபகரித்துக் கொண்டு வரப்பட்ட 16,100 கன்னிகைகளையும் தானே எடுத்துக் கொண்டார். பின் நல்லதொரு நாளிலே நல்லதொரு முகூர்த்தத்திலே நரகாசுரனாலே சிறைப்பிடிக்கப்பட்ட அந்த 16,100 மங்கைமார்களையும் திருமணம் செய்து கொண்டார். (15,16)</p>
<p class="Text">முனிவரே! ஸ்ரீகோவிந்தனான ஸ்ரீகிருஷ்ணன் ஒரே சமயத்தில் ஒரே நேரத்தில் நல்லதொரு முகூர்த்தத்தில் தனித்தனியான அரண்மனைகளில் அந்த 16,100 கன்னிகைகளையும் அறநெறி வழுவாதவாறு பாணிகிரகணம் செய்து கொண்டார். (17)</p>
<p class="Text">அவர்களோ 16,100 பேர். ஆனால், ‘ஸ்ரீகிருஷ்ணனோ ஒருவர்தானே?’ என்கிற ஐயம் வேண்டாம். ஏனெனில், ஸ்ரீகிருஷ்ணனும் தனது திருமேனியை 16,100 திருமேனிகளாக மாற்றிக் கொண்டு திருமணம் செய்துகொண்டார். (18)</p>
<p class="Text">மைத்திரேயரே! ஆனால், அந்தப் பெண்மணிகள் ஒவ்வொருவரும் “பகவான் என்னுடைய கரத்தைப் பிடித்துத்தான் திருமணம் செய்து கொண்டார்” என்று நினைத்தார்கள். (அவ்வாறான ஒரு மாயையை பகவான் செய்தார்.) (19)</p>
<p class="Text">அந்தணரே! அகில உலகநாயகனான அந்த ஸ்ரீகிருஷ்ணன் திருக்கல்யாணத்தின் போதுதான் இவ்வாறு பல திருமேனிகள் கொண்டு திருமணம் செய்து கொண்டார் என்று நினைக்க வேண்டாம். ஒவ்வொரு நாள் இரவிலும் பலத்திருமேனிகளைக் கொண்டு அந்தந்த மங்கையரின் மாளிகைக்கெழுந்தருளி, அவர்களை மகிழ்வித்துக் கொண்டிருந்தார். (20)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்தோராவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-32">முப்பத்து இரண்டாவது அத்தியாயம் — உஷையின் சரித்திரம்</p>
<p class="Text"><span class="char-style-override-7">பராசரர் கூறுகிறார்——</span> ஸ்ரீபகவானுக்கு ருக்மிணியின் திருவுதரத்தில் தோன்றிய பிரத்யும்னன் முதலிய புத்திரர்களைப் பற்றி முன்பே நான் உங்களுக்குக் கூறியுள்ளேன் அல்லவா! சத்தியபாமைக்கு பானு, பௌமன், இரிகன் என்கிற குமாரர்கள் பிறந்தார்கள். (1)</p>
<p class="Text">பகவானான ஸ்ரீஹரிக்கு ரோகிணி என்கிற மனைவியிடம் தீப்திமான், தாம்ரபக்ஷன் முதலானவர்களும், ஜாம்பவதி என்கிற மனைவியிடம் சாம்பன் முதலான வீரர்களும் பிறந்தார்கள். நாக்னஜிதி என்கிற சத்யையிடம் பெருந்திறல் படைத்த பத்ரவிந்தன் முதலியவர்களும், சைப்யை என்கிற மித்ரவிந்தையிடம் சங்க்ராமஜித் முதலியவர்களும் பிறந்தார்கள். (2,3)</p>
<p class="Text">மாத்ரி என்பவளிடம் விருகன் முதலியவர்களும், லக்ஷ்மணை என்பவளிடம் காத்ரவாந் முதலியவர்களும், காளிந்தீ என்பவள் மூலம் ஶ்ருதன் முதலிய புத்திரர்களும் பிறந்தார்கள். இதேபோல பகவானின் மற்ற மனைவிகளிடமும் புத்திரர்கள் பிறந்தார்கள். இவ்வாறு பகவானுக்குப் பிறந்த குழந்தைகள் எண்பத்தெட்டாயிரத்து எண்ணூறு பிள்ளையாகும். இந்தப் பிள்ளைகள் அனைவரிலும் ருக்மிணியின் பிள்ளையான பிரத்யும்னன் தான் பெரியவன். பிரத்யும்னது குமாரன் அனிருத்தன். இவனுடைய குமாரன் வஜ்ரன். (4—6)</p>
<p class="Text">அந்தணரே! போர்முனையில் பின்வாங்காது முன்னேறும் அனிருத்தன் பலிச்சக்கரவர்த்தியின் பேத்தியும் பாணாசுரனுடைய மகளுமான உஷை என்பவளைத் திருமணம் செய்து கொண்டான். அந்த விவாகத்தில் ஸ்ரீஹரியான ஸ்ரீகிருஷ்ணனுக்கும், பகவானான சிவபெருமானுக்கும் பெரும் போர் உண்டாயிற்று. இப்போரில் ஸ்ரீகிருஷ்ணன் பாணாசுரனுடைய ஆயிரம் தோள்களையும் துணித்து(வெட்டி)விட்டார். (7,8)</p>
<p class="Text"><span class="char-style-override-7">மைத்திரேயர் கேட்கிறார்——</span> பிரும்மரிஷியே! உஷையைக் காரணமாக வைத்து பகவான் ஸ்ரீகிருஷ்ணனுக்கும் பகவான் பரமசிவனுக்கும் இடையே ஏன் போர் தோன்றியது? ஸ்ரீகிருஷ்ணன் பாணாசுரனுடைய தோள்களைத் துணிக்கக் காரணமென்ன? (9)</p>
<p class="Text">பெரியோரே! தாங்கள்தான் இந்த விவரத்தை நன்கு விளக்கிக் கூறவேண்டும். ஸ்ரீஹரியின் திருவிளையாடலான இந்த சரித்திரத்தை முழுமையாகக் கேட்க வேண்டுமென்ற ஆவலோடு இருக்கிறேன், தயவு செய்து கூறியருள வேண்டும். (10)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! பாணாசுரனின் மகளான உஷை என்பவள் பரமசிவனும் பார்வதிபிராட்டியும் நல்ல மகிழ்ச்சியோடு கிரீடித்துக் கொண்டிருப்பதைக் கண்டு, தானும் அவ்வாறு தன் கணவரோடு ரமித்திருக்க வேண்டுமென விரும்பினாள். (11)</p>
<p class="Text">அப்பொழுது எங்கும் நீக்கமற நிறைந்துள்ள ஸ்ரீபார்வதிபிராட்டி அந்த அழகிய உஷையிடம் “பெண்ணே! நீ ஏன் கவலைப்படுகிறாய்? சமயம் வரும்போது நீயும் உனது கணவனோடு இவ்வாறே ரமிப்பாய்” என்று கூறியருளினாள். இவ்வாறு ஸ்ரீபார்வதிபிராட்டி கூறவே, அதைக் கேட்ட உஷை ‘அவ்வாறான சமயம் எப்பொழுது நேருமோ தெரியவில்லையே? மேலும், எனக்குக் கணவனாக வரப் போகிறவரும் யாரோ தெரியவில்லையே?’ என மனதில் கவலை கொண்டு ஸ்ரீபார்வதிதேவியிடம் கேட்க ஸ்ரீபார்வதிதேவியும் உஷையிடம் கூறலானாள். (12,13)</p>
<p class="Text"><span class="char-style-override-7">ஸ்ரீபார்வதிபிராட்டி கூறுகிறாள்——</span> “அரசகுமாரியே! வைகாசி மாதம் வளர்பிறை துவாதசி திதியில் (அதாவது பன்னிரண்டாம் நாள்) இரவில் எந்த ஆடவன் உனது கனவில் வலுவில் உன்னோடு கூடி மகிழ்வானோ, அவனே உனக்குப் பதியாவான்.” (14)</p>
<p class="Text"><span class="char-style-override-7">பராசரர் கூறுகிறார்——</span> அதன்பின் பார்வதிபிராட்டி கூறியது போலவே, அதே வைகாசி மாத வளர்பிறை பன்னிரண்டாம் நாள் இரவில் உஷையின் கனவில் ஓர் ஆடவன் அவளை வலுவில் புணரவே, அவளும் அவனிடம் மிகுந்த காதல் கொண்டாள். மைத்திரேயரே! கனவு கலைந்து விழித்துக் கொண்ட உஷை, தான் கனவில் கண்ட ஆடவனைக் காணாமல் அவளது தோழியிடம் வெட்கத்தைவிட்டு “நாதனே! தாங்கள் எங்கே சென்றீர்கள்?” என்று கேட்டாள். (15,16)</p>
<p class="Text">இதைக் கேட்டு அங்கிருந்த பாணாசுரனுடைய மந்திரியான கும்பாண்டன் என்பவனின் மகளான சித்திரலேகை என்ற உஷையின் தோழியானவள், “நீ யாரைக் குறித்து இவ்வாறு பேசுகிறாய்?” என்று கேட்டாள். அதைக் கேட்ட உஷை வெட்கத்தினால் பதிலொன்றும் கூறாமல் இருக்கவே, அந்த சித்திரலேகை என்கிற தோழி “நான் இதை யாரிடமும் கூறமாட்டேன், என்னை நம்பு” என்று தன் மேல் நம்பிக்கை உண்டாகும்படிச் செய்தாள். (17,18)</p>
<p class="Text">அதனால் நம்பிக்கை கொண்ட உஷை, தான் கனவில் கண்ட நிகழ்ச்சிகள் அனைத்தையும் கூறிப் பின் பார்வதிபிராட்டி கூறியதையும் கூறி, “தோழி! நான் கனவில் கண்ட ஆடவனை நான் அடைவதற்கான உபாயத்தையும் நீதான் செய்யவேண்டும்” என்று வேண்டினாள். (19)</p>
<p class="Text"><span class="char-style-override-7">சித்திரலேகை கேட்கிறாள்——</span> “அன்பானவளே! நீ கனவில் கண்ட ஆடவனை அறிந்து கொள்வது என்பது மிக்க கடினமாகும். அவ்வாறிருக்க, அவனிடம் என்ன சொல்வது? அவனை அடைவதுதான் எப்படி? இருப்பினும் என்னால் முடிந்தவரை நான் உனக்கு உதவி செய்கிறேன். நீ ஏழெட்டு நாட்கள் பொறுத்திரு.” இவ்வாறு கூறிய சித்திரலேகை தனது அரண்மனைக்குள் சென்று அவள் கனவில் கண்ட ஆடவனைத் தேடுவதற்கான உபாயத்தைச் சிந்திக்கலானாள். (20,21)</p>
<p class="Text"><span class="char-style-override-7">பராசரர் கூறுகிறார்——</span> அதன்பின் ஏழெட்டு நாட்கள் கழிந்து திரும்பி வந்த சித்திரலேகை முக்கியமான தேவர்கள், தைத்தியர்கள், கந்தர்வர்கள், மனிதர்கள் ஆகியவர்களின் உருவங்களைப் படமாக வரைந்து அந்த உஷையிடம் காட்டினாள். அப்பொழுது உஷை கந்தர்வர்கள், நாகர்கள், தேவர்கள், தானவர்கள் முதலியவர்களின் உருவப்படங்களை நீக்கிவிட்டு, மனிதர்களில் அவர்களிலும் முக்கியமாக விருஷ்ணி வம்சத்தில் தோன்றிய யாதவர்களின் மேல் கண்களைச் செலுத்தலானாள். (22,23)</p>
<p class="Text">அந்தணரே! புருவ அழகியான உஷை பலராமன், ஸ்ரீகிருஷ்ணன் படங்களைக் கண்டு வெட்கத்தினால் ஒன்றும் பேசாமல் ஜடமானாள். பின் பிரத்யும்னனது சித்திரத்தைக் கண்டு வெட்கத்தினால் முகத்தைத் திருப்பிக் கொண்டாள். அதன்பின் பிரத்யும்னனது புத்திரனும் தனது காதலனுமான அனிருத்தனது சித்திரத்தைக் கண்டு அவளது நாணம் எங்கு சென்றதோ தெரியவில்லை! (24,25)</p>
<p class="Text">உடனே அவள் வெட்கத்தை விட்டு “இவர்தான், இவர்தான்” என்று உரக்கக் கூறினாள். உஷை இவ்வாறு கூறவே, யோகத்தில் எங்கும் செல்லக் கூடிய திறல் பெற்ற சித்திரலேகை பாணாசுரனது மகளான உஷையிடம் இவ்வாறு கூறலானாள். (26)</p>
<p class="Text"><span class="char-style-override-7">சித்திரலேகை கூறுகிறாள்——</span> “உஷையே! இவன் ஸ்ரீகிருஷ்ணனுடைய திருப்பேரன். இவன் பெயர் அனிருத்தன் என்பது. அழகிலும் வீரத்திலும் தன்னிகரற்றவன். இவனைத்தான் ஸ்ரீபார்வதிபிராட்டி உனக்குக் கணவனாக அனுக்கிரகித்தது. (27)</p>
<p class="Text">இவன் உனக்குக் கணவனாகக் கிடைப்பானேயாகில் அப்பொழுதுதான் நீ அனைத்துச் செல்வங்களையும் பெற்றவளாவாய். ஆனால், ஸ்ரீகிருஷ்ண பகவானால் காக்கப்படும் துவாரகை நகரத்திற்குள் செல்வது மிகக் கடினமாயிற்றே. (28)</p>
<p class="Text">இருப்பினும் தோழி! நான் எப்படியாவது முயற்சி செய்து ஏதோவோர் உபாயம் மூலம் உன் கணவனை இங்கு கொண்டு வருகிறேன். ஆனால், நீ இந்த ரகசியத்தை யாரிடமும் கூறக் கூடாது. நான் விரைவில் புறப்பட்டுச் சென்று வரும் வரை நீ உனது விரகத்தைப் பொறுத்துக் கொள்” இவ்வாறு தன் தோழியான உஷையைச் சமாதானம் செய்துவிட்டு, சித்திரலேகை துவாரகைக்குப் புறப்பட்டாள். (29,30)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்து இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-33">முப்பத்து மூன்றாவது அத்தியாயம் — ஸ்ரீகிருஷ்ணன்—பாணாசுரன் யுத்தம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஒரு முறை கயிலை சென்ற பாணாசுரன் சிவப்பரம்பொருளை வணங்கி “தேவதேவனே! போரிடாமல் இந்த ஆயிரம் தோள்களும் மிகவும் எனக்கு வேதனை அளிக்கின்றன. எனது இந்த தோள் தினவு தீர ஏதாவதொரு போர் ஏற்படுமா என்ன? போரிடாமல் பாரமாக இருக்கும் இந்த தோள்களினால் எனக்கு என்ன பயன் இருக்கிறது?” என்று (செருக்குடன்) கேட்டான். (1,2)</p>
<p class="Text"><span class="char-style-override-7">ஸ்ரீசங்கரன் கூறுகிறார்——</span> “பாணாசுரா! எந்த சமயத்தில் உனது மயில் பொறிக்கப்பட்ட கொடியானது முறிந்து கீழே விழுமோ, அச்சமயத்தில் மாமிசம் உண்ணும் யட்சர்கள், பிசாசுகள் ஆகியன களிக்கும்படியான பெரும் போர் நிகழும்.” (3)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீபரமசிவன் கூறவே, அதைக் கேட்ட பாணாசுரன் மனம் மகிழ்ந்து, பக்தர்கள் வேண்டும் வரத்தை வேண்டியவாறு அளித்தருளும் சிவபிரானை வணங்கி விடைகொண்டு தன் நகரம் எய்தினான். அதன்பின் வெகுகாலம் கடந்து தனது மயிற்கொடி முறிந்து விழுந்தது கண்டு மிக்க மகிழ்ச்சி கொண்டான். (4)</p>
<p class="Text">இச்சமயத்தில் அப்சரசுக்களில் மிகவும் உயர்ந்தவளான சித்திரலேகை தன்னுடைய யோகவித்தையின் மகிமையால் துவாரகைக்குச் சென்று, அங்கிருந்து அனிருத்தனைக் கவர்ந்து வந்தாள். வந்தவள் அவனை அந்தப்புரத்தில் உஷையிடம் ஒப்படைத்தாள். (5)</p>
<p class="Text">இவ்வாறு அந்தப்புரத்தில் கொண்டு வந்து விட்ட அனிருத்தனோடு உஷை தன் விருப்பப்படி தனிமையில் போகங்களை அனுபவித்து வந்தாள். இச்செய்தியை அறிந்த அந்தப்புரக் காவற்காரர்கள் “மன்னனே! அந்தப்புரத்தில் யாரோ ஓர் ஆடவன் எப்படியோ உள்ளே நுழைந்து நம் கன்னிகையான உஷையோடு சுகித்துக் கொண்டிருக்கிறான்” என்று முழு விவரத்தையும் பாணாசுரனிடம் கூறினார்கள். (6)</p>
<p class="Text">இதைக் கேட்ட பாணாசுரன் (மிகுந்த கோபம் கொண்டு) தனது சேனைகளை நோக்கி “நீங்கள் சென்று அவனோடு போர் புரிந்து அவனைக் கொன்று வாருங்கள்” என்று கட்டளையிட்டான். இதைக் கேட்ட சேனா வீரர்கள் அனிருத்தனை எதிர்க்க, அவனும் ஒரு கோரமான பரிகம் (உலக்கை) என்கிற ஆயுதத்தைக் கையிலேந்தி, அந்த படைவீரர்களை அழித்தொழித்தான். (7)</p>
<p class="Text">தனது படையாட்கள் அனைவரும் இறந்ததைக் கேட்ட பாணாசுரன் அனிருத்தனைக் கொன்றொழிக்க வேண்டுமென்று விரும்பி, ஓர் உயர்ந்த தேரின் மேலேறி அனிருத்தனோடு போர் புரியப் புறப்பட்டான். தனது முழு பலத்தோடு போரிட்டும் அனிருத்தனிடம் தோற்றுப் போனான். அச்சமயம் அவனது மந்திரி பிரதானிகள் கூறியதால் தனது மாயையைப் பிரயோகித்துப் போர்புரியலானான். அப்பொழுது நாகாஸ்திரம் பிரயோகித்து யாதவ குலத் தோன்றலான அனிருத்தனை நாகபாசத்தினால் பிணித்துவிட்டான். (8,9)</p>
<p class="Text">இது இவ்வாறிருக்க, இங்கு துவாரகாபுரியில் அனிருத்தனைக் காணாமல் யாதவர்கள் அனைவரும் கலங்கி ‘அனிருத்தன் எங்கே சென்றிருப்பான்?’ என்று யோசித்துப் பின் ‘பாரிஜாத மரத்தை ஸ்ரீகிருஷ்ணன் எடுத்து வந்ததால் பகை கொண்ட தேவர்கள்தான் அனிருத்தனைக் கவர்ந்து சென்றிருப்பார்கள்’ என்று எண்ணிக் கொண்டிருக்கையில், தேவரிஷியான நாரதர் அங்கு தோன்றி, பாணாசுரன் அவனை நாகாஸ்திரத்தினால் கட்டியுள்ளது வரையில் நடந்த செய்திகள் அனைத்தையும் யாதவர்களிடம் கூறினார். (10)</p>
<p class="Text">யோகமாயையில் கைதேர்ந்த சித்திரலேகையால் அனிருத்தன் சோணிதபுரத்திற்குத் தூக்கிச் செல்லப்பட்டது முதல் அனைத்து விஷயங்களையும் நாரதர் கூறக் கேட்ட யாதவர்கள் ‘தேவர்கள் அனிருத்தனைக் கவர்ந்தார்கள்’ என்று தாங்கள் நினைத்தது தவறு என்று எண்ணிப் பச்சாதாபம் அடைந்தனர். இதைக் கேட்ட கண்ணன், தான் நினைத்தபொழுதே தோன்றி நிற்கும் கருடன் மேலேறிக் கொண்டு பலராமனையும் பிரத்யும்னனையும்கூட கருடன் மேலேற்றிக் கொண்டு பாணாசுரனுடைய நகரமான சோணிதபுரத்தை அடைந்தார். (11,12)</p>
<p class="Text">அவ்வாறு அவர்கள் வரவே அந்நகரின் சமீபத்தில் காவல் காத்திருந்த ஸ்ரீபரமசிவனாருடைய பிரமதகணங்கள் எதிர்த்துவர, அவர்களோடு பெரும் போர் நிகழ்த்தி அவர்களை அழித்த கண்ணபிரான் பாணாசுரனின் தலைநகர் அருகில் சென்று சேர்ந்தார். (13)</p>
<p class="Text">அப்பொழுது சிவபிரானால் ஏவப்பட்ட ‘மாகேசுவரம்’ என்கிற ஒரு ஜ்வரம் மூன்று தலைகளும், மூன்று பாதங்களும் உள்ளதாய் வந்து, பாணாசுரனைக் காப்பாற்றும் பொருட்டு சார்ங்கபாணியான பகவான் ஸ்ரீகிருஷ்ணனோடு போரிட்டது. (14)</p>
<p class="Text">அந்த ஜ்வரத்தின் பெருமை என்னவெனில், அந்த ஜ்வரத்தினால் எறியப்பட்ட சாம்பலைத் தொட்டதும் அது தொட்டவனை உடனே எரியும்படிச் செய்யும். ஆதலால், அந்த ஜ்வரத்தினால் தீண்டப்பட்ட ஸ்ரீகிருஷ்ணன் மிகவும் தாபம் கொண்டார். அவரை ஆலிங்கனம் செய்து கொண்ட பலதேவரும் உடல் சோர்வுற்று கண்களை மூடிக் கொண்டார். (15)</p>
<p class="Text">இவ்வாறு சார்ங்கபாணியான பகவானது உடலில் பரவி போர் செய்த அந்த ‘மாகேசுவர ஜ்வரம்’ ஸ்ரீமந்நாராயணனால் தோற்றுவிக்கப்பட்ட ‘வைஷ்ணவ ஜ்வரம்’ தன் சக்தியால் பகவானுடைய திருமேனியில் பரவியிருந்த அந்த ‘சைவ ஜ்வர’த்தை அவரது உடலில் இருந்து வெளியே தள்ளியது. (16)</p>
<p class="Text">அப்பொழுது அந்த ஸ்ரீமந்நாராயணனது தோள்வலியினால் நசுக்கப்பட்ட அந்த மாகேசுவர ஜ்வரம், நடுநடுங்கி நிற்கவும் சக்தியற்றதாக இருக்க, இதைக் கண்ட பிரும்மதேவர் ஸ்ரீபகவானிடம் “இந்த ஜ்வரத்தை மன்னித்தருள வேண்டும்” என வேண்டினார். இதைக் கேட்ட பகவான் மதுசூதனன் “மிகவும் நல்லது” என்று கூறி, அந்த மாகேசுவர ஜ்வரத்தை மன்னித்து, வைஷ்ணவ ஜ்வரத்தைத் தன்னுள் இழுத்துக் கொண்டார். (17,18)</p>
<p class="Text"><span class="char-style-override-7">சைவ ஜ்வரம் வேண்டியது——</span> “இறைவா! எளியேனுக்கும் தங்களுக்கும் இடையே நடந்த இந்தப் போரை நினைத்த மனிதருக்கு ஜ்வரத்தினால் உண்டாகும் துன்பம் இல்லாமல் போகக் கடவது” என்று கூறிச் சென்றுவிட்டது. (19)</p>
<p class="Text">அதன்பின் கண்ணபிரான் கார்கபத்யம், ஆகவனீயம், தட்சிணாக்னி, சப்யம், அவசத்யம் என்கிற சிவபிரானுடைய பணியாளர்களான ஐந்து அக்னிகளையும் வெற்றி கொண்டு அழித்துவிட்டுப் பின் அந்த பாணாசுரனுடைய சேனைகளை அழிக்க ஆரம்பித்தார். அப்பொழுது பலிச்சக்கரவர்த்தியின் புதல்வனான பாணாசுரன் தனது அனைத்து அசுரப் படைகளுடனும் பகவான் ஸ்ரீசிவனுடனும், முருகனுடனும் சேர்ந்து கொண்டு பகவானான கண்ணனுடன் போர் செய்யத் தொடங்கினார். (20,21)</p>
<p class="Text">பகவான் ஸ்ரீகிருஷ்ணனுக்கும், பகவான் சிவபிரானுக்கும் இடையில் பெரும் போர் மூண்டது. இப்போரில் அவர்கள் விடுத்த அஸ்திரசஸ்திரங்களின் ஒளியால் உலகமெல்லாம் வெப்பமுற்று கலங்கி நின்றது. இவ்வாறு பயங்கரமான போர் மூண்டது கண்ட தேவர்கள் ‘உலகமெல்லாம் அழியும் பிரளயகாலம்தான் தோன்றியதோ?’ என்றெண்ணினார்கள். (22,23)</p>
<p class="Text">பகவான் கோவிந்தன் ஜ்ரும்பணாஸ்திரத்தைப் பிரயோகிக்கவே, சிவபிரான் ஒன்றும் செய்யாமல் நித்திரையில் ஆழ்ந்தவர்போல் கொட்டாவி விட்டுக் கொண்டிருந்தார். சிவபிரானது இந்த நிலையைக் கண்ட தைத்தியர்களும் பிரமதகணங்களும் போரில் புறமுதுகு காட்டி நாற்புறங்களிலும் ஓடத்தலைப்பட்டனர். (24)</p>
<p class="Text">சிவபிரான் நித்திரையை அடைந்து கொட்டாவிவிட்டுக் கொண்டு தேர்த்தட்டின் பின்புறம் அமரந்துவிட்டார். மேன்மையான செயல்களைச் செய்யவல்ல ஸ்ரீகிருஷ்ணனோடு போர்புரிய சக்தியுள்ளவராக இருக்கவில்லை. அதன்பின் தன் தந்தைக்கு நேர்ந்த துன்பத்தைக் கண்டு சுவாமி கார்த்திகேயன் போர்புரிய வந்தபோது ஸ்ரீகிருஷ்ணன் ‘ஹும்’ என்று ஒருமுறை கூற, அவரது வேலாயுதம் பறந்து போயிற்று. பட்சிராஜனான கருடன் கார்த்திகேயனது வாகனமான மயிலை அடித்து வீழ்த்தியது. பிரத்யும்னனது பாணத்தினால் பீடிக்கப்பட்ட முருகன் போர் செய்ய இயலாமல் போர்க்களத்தை விட்டு ஓடலானார். (25,26)</p>
<p class="Text">இவ்வாறு சிவபிரான் ஸ்ரீகிருஷ்ணனால் தூக்கத்தில் தள்ளபட்டுத் தனது அசுரப்படைகள் அழிந்தது, ஸ்ரீமுருகன் தோற்றுப் போனது, சிவகணங்கள் அழிந்து ஓடியது ஆகிய அனைத்தும் கண்ட பாணாசுரன் நந்திகேசுவரனால் சாரதியாக ஓட்டப்படுகிற தேரின் மீதேறி ஸ்ரீகிருஷ்ணன், பிரத்யும்னன் மற்றும் பலராமர் ஆகியவர்களோடு போர் புரிய வெளிக் கிளம்பினான். (27,28)</p>
<p class="Text">அவ்வாறு வந்த பாணாசுரனது சேனைகளை மிக்க பராக்கிரமம் கொண்ட பலராமன் அநேக பாணங்களை மாரிபோல் பெய்து சின்னாபின்னமாக்கினார். அப்பொழுது பாணாசுரனது சேனைகள் போர் நியதிகளையும் மறந்து புறமுதுகு காட்டி ஓடியது. (29)</p>
<p class="Text">பலராமனும் ஸ்ரீகிருஷ்ணனும் கலப்பையினாலும் அம்புகளினாலும் அலைத்து (அடித்து) ஓட்டுகின்ற தன் சேனைகளைக் கண்ட பாணாசுரன் ஸ்ரீகிருஷ்ணனோடு கடும்போர் புரியத் தொடங்கினான். இருவரும் அவர்களது கவசங்களைப் பிளக்கத்தக்க பாணங்களைப் பொழியத் தொடங்கினார். (30,31)</p>
<p class="Text">ஆனால், பகவான் ஸ்ரீகிருஷ்ணன் பாணாசுரன் விடுத்த கூரிய பாணங்கள் அனைத்தையும் தன் பாணங்களால் துண்டுதுண்டுகளாக்கினார். அதன்பின் பாணாசுரனது நாராசங்களை ஸ்ரீகிருஷ்ணனும், ஸ்ரீகிருஷ்ணனது பாணங்களை பாணாசுரனும் பிளந்தார்கள். அந்தணரே! இவ்வாறு அவர்கள் இருவரும் ஒருவருக்கொருவர் பாணங்களால் அடித்துக் கொள்ள, அவர்கள் இருவரும் ‘தானே வெற்றி கொள்ளவேண்டும், தானே வெல்லவேண்டும்’ என்னும் ஆசையால் ஒருவர் மேல் ஒருவர் அஸ்திரசஸ்திரங்களைப் பிரயோகித்துக் கொண்டனர். (32,33)</p>
<p class="Text">இப்படியாக, அவர்கள் இருவரும் போரிட்டுக் கொள்ள தனது அஸ்திரங்கள் பிளக்கப்படவும், அடங்கிப் போகவும் கண்ட ஸ்ரீஹரி, பாணாசுரனைக் கொல்லத் திருவுள்ளம் கொண்டு ஆயிரமாயிரம் சூரியனது ஒளிக்கற்றைகளையெல்லாம் மழுங்கச் செய்யும் ஒளியுள்ள ‘சுதர்சனம்’ என்னும் சக்கரத்தைக் கையிலேந்தினார். (34,35)</p>
<p class="Text">எப்பொழுது பகவானான மதுசூதனன் பாணாசுரனைக் கொல்ல நினைத்துத் தன் சக்கரத்தை அவன்மேல் பிரயோகிக்க நினைத்தாரோ, அப்பொழுது தைத்தியர்களின் அசுரகுல வித்தைரூபமான தேவதையான ‘கோடரீ’ என்பவள் ஸ்ரீகிருஷ்ண பகவானது எதிரில் திகம்பரையாக வந்து நின்றாள். அவளைக் கண்ட பகவான், உடனே தன் கண்களை மூடிக் கொண்டு, பாணாசுரனது கைகளாகிய காட்டைத் துண்டிக்கும்படி தன் சக்கராயுதத்தைப் பாணாசுரனைக் குறித்து பிரயோகித்தார். (36,37)</p>
<p class="Text">பகவான் அச்சுதனால் ஏவப்பட்ட அந்த சுதர்சன சக்கரம் பாணனது படைகளால் விடப்பட்ட அத்தனை பாணங்களையும் அழித்துவிட்டுப் பாணாசுரனது இரண்டு கைகளை மட்டும் மீதமாக்கி மற்ற கைகள் அனைத்தையும் துண்டித்தது. (38)</p>
<p class="Text">மதுசூதனனான பகவான் பாணனைக் கொல்லும் பொருட்டுத் தன் சுதர்சன சக்கரத்தை மறுபடியும் பிரயோகிக்கத் திருவுள்ளம் கொண்டிருப்பதையும் பாணாசுரன் கைகளை இழந்து தாரைதாரையாக உதிரமொழுகத் துடித்து நிற்பதையும் கண்ட முப்புரங்களை எரித்த உமாபதியான சிவபிரான் ஸ்ரீகோவிந்தன் எதிரில் வந்து தோன்றி வணக்கமாகக் கூறலானார். (39,40)</p>
<p class="Text"><span class="char-style-override-7">ஸ்ரீசங்கரர் கூறுகிறார்——</span> “ஸ்ரீகிருஷ்ணா! ஸ்ரீகிருஷ்ணா! ஜகன்னாதா! நீர் பரமேசுவரரும், பரமாத்மாவும், முதலும்—முடிவுமற்றவரும், புருஷோத்தமரும், ஸ்ரீஹரியுமான ஸ்ரீமந்நாராயணன் என்பதை நான் அறிவேன். (41)</p>
<p class="Text">தாங்களே அனைத்து ஜீவராசிகளாக விளங்குகிறீர்கள். தேவர்களாகவும், திரியக்கு (விலங்கு) ஜீவன்களாகவும், மனிதர்களாகவும் தாங்களே திருமேனி தாங்குகிறீர்கள் என்பது தங்களது இச்சையே ஆகும். இதுவும் தங்களது ஒரு திருவிளையாட்டே! (42)</p>
<p class="Text">இறைவனே! தாங்கள் கருணை கொள்ள வேண்டும். நான் இந்த பாணாசுரனுக்கு அபயம் தந்துள்ளேன். நான் அவனுக்குத் தந்த வரத்தைத் தாங்கள் பொய்யாக்க வேண்டாம். அழிவற்றவரே! இவன் தங்களிடம் அபராதம் ஒன்றும் செய்யவில்லையே. என்னிடம் பெற்ற வரத்தின் திண்மையால் இவன் செருக்கு கொண்டான். ஆகவே, அவனது அபராதத்தை என் பொருட்டுத் தாங்கள் மன்னித்தருள வேண்டும்?” (43,44)</p>
<p class="Text"><span class="char-style-override-7">பராசரர் கூறுகிறார்——</span> முத்தலைச்சூலம் ஏந்திய உமாபதியான சிவபிரான் இவ்வாறு கூறவே, ஸ்ரீகோவிந்தனான ஸ்ரீகிருஷ்ணன் பாணாசுரன் மேல் கொண்ட சினம் தணிந்து மகிழ்ச்சியோடு (சிவபிரானிடம்) கூறலானார். (45)</p>
<p class="Text"><span class="char-style-override-7">பகவான் கூறுகிறார்——</span> “சங்கரரே! தாங்கள் இவனுக்கு வரம் தந்திருப்பதனால் இந்த பாணாசுரன் பிழைத்துப் போகட்டும். தங்கள் வார்த்தைளை மதித்து நான் பிரயோகித்த சக்கரத்தைத் திரும்பப் பெற்றுக் கொள்கிறேன். (46)</p>
<p class="Text">தாங்கள் கொடுத்த அபயம் நான் கொடுத்தது போலாகும். சங்கரரே! தாங்கள் தங்களை எப்பொழுதும் என்னோடு தனிப்படாதவராகவே நினையுங்கள். அதாவது நாம் இருவரும் ஒன்றே. நான் எதுவோ, தாங்களும் அதுவே! இந்த உலகமும் நானே. தேவர்களும் அசுரர்களும் மனிதர்களும் நானே. என்னைத் தவிர வேறொன்றும் தனியாக இல்லை. இந்த உண்மை தத்துவத்தை நீங்கள் அறிந்துகொள்ள வேண்டும். (47,48)</p>
<p class="Text">ஹரனே! எவர்களது சித்தம் அவிச்சையினால் (அறியாமையால்) மோகத்தை அடைந்துள்ளதோ, அவ்வாறு வேற்றுமை எண்ணம் கொண்ட அறிவற்றவர்கள் நம் இருவரிலும் வேற்றுமையைக் காண்கிறார்கள். அதையே வெளியில் பிரசாரம் செய்கிறார்கள். எருதுக்கொடியோரே! நான் நன்கு மகிழ்ந்துதான் உள்ளேன். தாங்கள் தங்கள் கயிலையங்கிரிக்குச் செல்லலாம். நானும் துவாரகைக்குச் செல்கிறேன்.” (49,50)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய ஸ்ரீகிருஷ்ண பகவான் பிரத்யும்னனது குமாரன் அனிருத்தன் இருக்குமிடத்திற்குச் சென்றார். இறைவன் அங்கு சென்றதும் கருடனது சிறகு காற்றுபட்டதனால் அனிருத்தனைக் கட்டியிருந்த பாம்புகளெல்லாம் இறந்தன. (51)</p>
<p class="Text">அதன்பின் ஸ்ரீகிருஷ்ணன் அனிருத்தனையும், அவனது மனைவியையும் பெரிய திருவடியான கருடன் மேல் ஏற்றிக் கொண்டு பலராமன், பிரத்யும்னன் சூழ துவாரகாபுரிக்குத் திரும்பி வந்தார். மைத்திரேயரே! இவ்வாறு பூமியின் பாரத்தை நீக்குவான் வேண்டி அவதரித்த அந்த எம்பெருமான், ஸ்ரீதுவாரகா நகரத்தில் தனது பிள்ளைகள், பேரப்பிள்ளைகள், மனைவிகள் சூழக் களித்திருந்தார். (52,53)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்து மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-34">முப்பத்து நான்காவது அத்தியாயம் — பௌண்டிரகன் வதமும், காசியை எரித்தலும்</p>
<p class="Text"><span class="char-style-override-7">மைத்திரேயர் கேட்கிறார்——</span> ஆசார்யரே! பகவானான ஸ்ரீமகாவிஷ்ணு மானிடனாகத் திருவவதாரம் செய்து இந்திரன், பரமசிவன் மற்றுமுள்ள தேவர்கள் அனைவரையும் வெற்றி கொண்டு பெருமையான திருவிளையாடல்களைச் செய்தருளினார் (என்பதை நான் கேட்டாயிற்று). இதைத் தவிர தேவர்கள் செய்யும் தவறான செயல்களைச் செய்யவிடாமல் தடுத்தாட்கொள்ளும் அந்த கண்ணபிரான் இன்னும் வேறு எந்தெந்தத் திருவிளையாடல்களைச் செய்தாரோ, அவற்றையெல்லாம் எனக்குக் கூறுங்களேன். அதைக் கேட்க வேண்டுமென்று என் மனம் துடிக்கிறது. (1,2)</p>
<p class="Text"><span class="char-style-override-7">பராசரர் கூறுகிறார்——</span> பிரும்மரிஷியே! பகவான் மானுடத் திருமேனி தாங்கி அவதரித்துக் காசி மாநகரத்தை எரியூட்டிய சரித்திரத்தைக் கூறுகிறேன், கவனமாகக் கேளுங்கள். (3)</p>
<p class="Text">பௌண்டிரக தேசாதிபதியான ‘பௌண்டிரகன்’ என்கிற மன்னனுடைய வம்சத்தில் தோன்றிய வாசுதேவன் என்கிற மன்னனிடம், அறியாமையால் மயங்கிய சில துதிபாடகர்கள் “நீங்கள்தான் உண்மையான வாசுதேவன், தாங்கள்தான் இந்நிலவுலகில் அவதாரம் செய்தவர்” என்று முகஸ்துதி செய்தனர். (4)</p>
<p class="Text">இதைக் கேட்ட அம்மன்னனும் ‘நான்தான் உண்மையிலேயே இந்நிலவுலகில் அவதரித்துள்ள வாசுதேவன்’ என்று நினைத்துத் தன்னை மறந்த நிலையில் நின்று, ஸ்ரீமகாவிஷ்ணுவின் திருச்சின்னங்களான சங்கு, சக்கரம், கதை முதலிய ஆயுதங்களைக் கையிலேந்தி, வனமாலை முதலியனவற்றையும் தரித்துக் கொண்டான். (5)</p>
<p class="Text">அதன்பின் பெருஞ்செயல்களைச் செய்தருளும் கண்ணபிரானிடம் ஒரு தூதனை அனுப்பி “மூடனே! கிருஷ்ணா! நீ வாசுதேவன் அல்ல. நான்தான் வாசுதேவன். ஆதலால், இன்று முதல் நீ வாசுதேவன் என்கிற பெயரையும், என் அடையாளங்களான சங்கு, சக்கரம் முதலிய ஆயுதங்களையும் துறந்துவிடு. (இத்தனை நாட்கள் ‘நீ வாசுதேவன்’ என்று சொல்லி வந்ததற்காக உன்னை நான் கொன்றிருக்க வேண்டும். அவ்வாறு நடவாமல் உன்னுயிரைக் காப்பாற்றிக் கொள்ளவேண்டுமானால் என்னிடம் தஞ்சம் புகுந்துவிடு” என்று சொல்வித்தான்.) (6,7)</p>
<p class="Text">இவ்வாறு வந்த தூதன் கூறியதைக் கேட்ட ஜனார்த்தனான ஸ்ரீகண்ணபிரான் சற்றே புன்சிரிப்புடன் கூறலானார்—— “தூதனே! நீ கூறுவது முற்றிலும் உண்மையே. நான் என் சின்னமான சக்கரத்தை உன்னெதிரிலேயே விட்டுவிடுகிறேன். நீ எனக்குப் பதிலாக உன் பௌண்டிரகனிடம் சென்று ‘நான், நீ கூறிய சொற்களின் உண்மைப்பொருளை புரிந்து கொண்டேன். உனக்கு எது சரி? என்று தோன்றுகிறதோ அதைச் செய். (8,9)</p>
<p class="Text">நான் எனது சின்னங்களைத் தாங்கி இதே வேடத்தில் உன் நகருக்கு வருகிறேன். சந்தேகமின்றி எனது சின்னமான சுதர்சன சக்கரத்தை உன்மேல் விடுகிறேன். நீ ‘வா’ என்று கட்டளையிட்டால் நான் அதை நிச்சயம் பின்பற்றுவேன், நாளையே வருகிறேன். (10,11)</p>
<p class="Text">மன்னனே! உன்னைச் சரணமடைந்து எனக்கு இனிமேல் எப்படி பயமில்லாமல் இருக்குமோ, அப்படியே செய்து கொள்கிறேன். இதில் ஐயமே சிறிதும் வேண்டாம்’ என்று கூறு.” (இங்கு பகவான் இரட்டுற மொழிதல் என்கிற சிலேடையைப் பின்பற்றித் தன் திருவுள்ளப்படி அபிப்பிராயம் கற்பித்துக் கொண்டு கூறினார்.) (12)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய ஸ்ரீகிருஷ்ணன் அந்த தூதன் சென்றபின் நினைத்த மாத்திரத்தில் வந்து நிற்கும் கருடன் மேலேறிக் கொண்டு அந்த பௌண்டிரக வாசுதேவனின் நகரத்தை அடைந்தார். ‘பகவான் போருக்கு வந்திருக்கிறார்’ என்கிற செய்தியை அறிந்த காசிராஜன், தனக்கு பக்கபலமாக இருந்து வரும் தனது அத்தனை சேனைகளையும் உடன் அழைத்துக் கொண்டு அந்த பௌண்டிரகனுக்கு உதவி செய்ய வந்து சேர்ந்தான். (13,14)</p>
<p class="Text">அதன்பின் பௌண்டிரக வாசுதேவன் தனது பெரும் படையுடன் காசி மன்னனின் பெரும் படையையும் அழைத்துக் கொண்டு ஸ்ரீகிருஷ்ணனுக்கு எதிரே வந்து நின்றான். ‘கருடக்கொடியுடைய தேரின் மேல் உட்கார்ந்தவனாக, கையில் சங்கு, சக்கரம், கதை, சார்ங்கம் முதலிய ஆயுதங்களைத் தாங்கியவனாக, அரையிலே பீதாம்பரம் உடுத்தி, மார்பிலே வனமாலை தரித்து, கிரீடம், குண்டலம் முதலிய ஆபரணங்கள் அணிந்து, மார்பிலே ஸ்ரீவத்ஸம் போல ஒரு மரு ஏற்படுத்திக் கொண்டு போர்புரியக் காத்திருப்பவனாக அவனைச் சற்று தொலைவில் இருந்து கண்டார், ஸ்ரீகிருஷ்ணன். இவ்வாறு வேடம் போட்டுக் கொண்டு வந்திருக்கும் அவனைக் கண்டு கருடக்கொடியோனான கண்ணன் கருத்து பொதிந்ததாகச் சற்றே சிரித்தார். (15—18)</p>
<p class="Text">அந்தணரே! இவ்வாறு சற்று புன்முறுவல்பூத்த கண்ணன் யானை—குதிரைகள் மிகுந்ததும், கத்தி, கதை, சூலம், சக்தி, வில் முதலிய பற்பல ஆயுதங்களால் விளங்குவதுமான அவனுடைய சேனையோடு போர்புரிய ஆரம்பித்தார். (19)</p>
<p class="Text">பகவானும் தனது சார்ங்கமென்னும் வில்லிலிருந்து மாரிபோல் பொழியும் பாணங்களாலும், கதை மற்றும் சுதர்சன சக்கரத்தாலும், அந்த பௌண்டிரகனுடைய சேனையையும், காசி மன்னனது படையையும் ஒரு நொடியில் அழித்தார். (20)</p>
<p class="Text">இவ்வாறு படைகள் நாசமடைந்ததைக் கண்டு தயங்கி நிற்கிறவனும், தன் சின்னங்களைத் தரித்து நிற்கும் அந்த பௌண்டிரக வாசுதேவனையும் கண்டு சற்றே நகைத்துக் கூறலானார். (21)</p>
<p class="Text"><span class="char-style-override-7">பகவான் கூறுகிறார்——</span> “ஹே பௌண்டிரகனே! நீ உன் தூதுவன் வாயிலாக ‘உன் சின்னங்களை விட்டுவிடு’ என்று எனக்குக் கட்டளையிட்டாயல்லவா! அதேபோல இதோ என் சக்கரத்தையும் கதையையும் உன்னிடமே விட்டுவிட்டேன். மேலும் எனது கருடனையும் விட்டுவிட்டேன். நீ கருடனை உனது கொடியில் ஏற்றிக் கொள்ளலாம்.” (22,23)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு பகவான் விடுத்த அந்த சுதர்சன சக்கரம் பௌண்டிரகனது தலையை அறுக்க, கதை அவனைக் கீழே தள்ள, கருடன் அவனது கொடியைக் கீழே வீழ்த்தியது. இதைக் கண்டு அவனது சேனையில் ‘ஆ ஆ’ என்கிற கூக்குரல் கிளம்பியது. அப்பொழுது அந்த பௌண்டிரகனுக்கு உதவியாக வந்த காசி மன்னன் தனது நண்பனான பௌண்டிரகனைக் கொன்ற ஸ்ரீகிருஷ்ணனுக்குப் பதிலுக்குப் பதில் செய்ய வேண்டுமென்று எண்ணி ஸ்ரீகிருஷ்ணனுடன் போர்புரியத் தொடங்கினான். (24,25)</p>
<p class="Text">அப்பொழுது பகவான் தனது சார்ங்கம் என்னும் வில்லிலிருந்து புறப்பட்ட ஒரு பாணத்தினால் அந்த காசிராஜனது தலையைத் துண்டித்து, அந்த தலை காசி மாநகரத்தின் நடுத்தெருவில் விழும்படிச் செய்தார். இதைக் கண்ட மக்கள் மிகுந்த வியப்பெய்தினர்! (26)</p>
<p class="Text">இவ்வாறு ஸ்ரீகிருஷ்ணன், பௌண்டிரக வாசுதேவனையும், அவனுக்கு உதவ வந்த காசிராஜனையும் அவனது படைகளோடு அழித்தொழித்துத் தன் பட்டணமான துவாரகையை அடைந்தார். அங்கு விண்ணுலக இன்பம் போன்ற இன்பத்தை அனுபவித்துக் கொண்டு களித்திருந்தார். (27)</p>
<p class="Text">இங்கு காசிராஜனது தலை காசியில் நடுத்தெருவில் விழுந்தது கண்ட காசி நகர மக்கள் மிகவும் வியப்பெய்தி “என்ன நடந்தது? நம் மன்னனது தலையைத் துண்டித்தது யார்?” என்று பேசிக் கொண்டனர். காசி மன்னனது மகன் ‘ஸ்ரீவாசுதேவன்தான் தன் தந்தையைக் கொன்றார்’ என்பதை அறிந்து, தனது புரோகிதரைக் கொண்டு ஜபம், தவம், வேள்வி முதலியவற்றால் ஸ்ரீபரமசிவனை விசேஷமாக ஆராதித்தான். (28,29)</p>
<p class="Text">அவிமுக்த க்ஷேத்திரமான அந்த காசியில் வீற்றிருக்கும் ஸ்ரீபரமசிவன் அந்த அரசகுமாரனது ஜபதப வேள்விகளால் மிகவும் மகிழ்ந்து “உனக்கு வேண்டிய வரத்தைக் கேள்” என்று அந்த மன்னன் மகனிடம் கூறினார். இதைக் கேட்ட காசி மன்னனின் குமாரன் “இறைவா! மகேசா! என் தந்தையைக் கொன்ற ஸ்ரீகிருஷ்ணனைக் கொல்லும் பொருட்டு இந்த அக்னியிலிருந்து ஒரு கிருத்தியை (பெரும்பூதத்தை) படைத்துத் தரவேண்டும்” என்று வேண்டினான். (30,31)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு அவன் கேட்கவே ஸ்ரீபரமசிவனும் “அவ்வாறே ஆகட்டும்” என்று வரமருள, அதனால் தட்சிணாக்னியினின்றும் அவனுக்கே தீங்கிழைப்பதற்குக் காரணமான ஒரு பெரும் பூதம் கிளம்பிற்று. (32)</p>
<p class="Text">அக்னி ஜ்வாலையினாலே சூழப்பட்டுப் பயங்கரமான கோரைப்பற்களுடன் கூடிய முகமும், அக்னிப்பிழம்புகள் போல் ஒளிரும் தாமிர நிறங்கொண்ட மயிற்கற்றைகளும் கொண்டு தோன்றிய அந்த கிருத்தியை மிக்க கோபத்துடன் “கிருஷ்ணா! கிருஷ்ணா!” என்று கத்திக் கொண்டு துவாரகையை நோக்கி ஓடி வந்தது. (33)</p>
<p class="Text">முனிவரே! இவ்வாறு வருவதைக் கண்ட நகர மக்கள் அனைவரும் பயத்தினால் கண்கள் கலங்க, அகில உலகிற்கும் ஒரே அடைக்கலமான ஸ்ரீமதுசூதனரான ஸ்ரீகிருஷ்ணனைச் சரணடைந்தார்கள். (34)</p>
<p class="Text">‘எருதுக்கொடியுடைய பகவான் சிவபிரானை ஆராதித்துக் காசி மன்னனின் மகன் இந்த கிருத்தியை தோற்றுவித்திருக்கிறான்’ என்பதை அறிந்த திருவாழி ஏந்திய ஸ்ரீகிருஷ்ணன் அப்பொழுது பாச்சக்காய் (பகடை) உருட்டி விளையாடிக் கொண்டிருந்ததால் திருவிளையாட்டாக, “தீப்பிழம்புகளாகிற சடையுள்ள தலையோடு மிகவும் உக்கிரமாய் வரும் இந்த கிருத்தியை அழித்துவிடு” என்று கூறித் தன் சுதர்சன சக்கரத்தை விடுத்தார். (35,36)</p>
<p class="Text">இவ்வாறு பிரயோகிக்கப்பட்ட சுதர்சன சக்கரம், அனல் கொழுந்துகளைச் சடையாகக் கொண்டு கண்களிலும் வாயிலும் நெருப்பைக் கக்கிக் கொண்டு வந்த அந்த கிருத்தியை தாக்க வந்தது. (37)</p>
<p class="Text">அந்த சுதர்சன சக்கரத்தின் ஒளியால் பீடிக்கப்பட்டுத் தகிக்கப்பட்ட அந்த கிருத்தியை மிகவும் வேகமாக ஓட, அதைத் தொடர்ந்து சக்கரமும் வேகமாகப் பின் சென்றது. (38)</p>
<p class="Text">முனிவரே! அதன்பின் ஸ்ரீவிஷ்ணுவின் சக்கரத்தின் வலியால் தன் வலியிழந்த அந்த கிருத்தியை வெகு விரைவாகக் காசி நகரத்தில் நுழைந்தது. அப்பொழுது காசி மன்னனது படைகளும் மற்றும் காசியைக் காவற்காத்து வந்த சிவகணங்களும் அஸ்திரசஸ்திரங்களைத் தாங்கிக் கொண்டு அந்த சக்கரத்தை எதிர்த்தனர். (39,40)</p>
<p class="Text">அப்பொழுது அந்த சுதர்சன சக்கரம் அஸ்திர—சஸ்திரங்களைப் பிரயோகிப்பதில் கைதேர்ந்த அந்த சேனை முழுவதையும் தன் தீப்பொறியினால் சாம்பராக்கி, கிருத்தியோடு அந்த வாராணசீ நகரமான காசியையும் கொளுத்தியது. (41)</p>
<p class="Text">காசி மன்னன், நகர மக்கள், பணியாட்கள், குதிரைகள், யானைகள், அங்கு வாழும் மனிதர்கள், கொட்டில்கள், பொக்கிஷங்கள் ஆகியனவற்றையும், அங்குள்ள வீடுகள், கோபுரங்கள், நான்கு வீதிகள் கூடும் சத்வரங்கள் (நாற்சந்திகள்), அக்னிப்பிழம்புகளால் சூழப்பட்ட மதில்கள் ஆகியவற்றால் நிரம்பிய அந்த காசி பட்டணத்தையும் சுதர்சனம் எரித்துச் சாம்பலாக்கியது. (42,43)</p>
<p class="Text">இவ்வாறு அந்த நகரத்தை எரித்துச் சாம்பராக்கியும், அந்த சுதர்சன சக்கரத்தின் சினம் தணியவில்லை. அது இன்னும் மிகவும் கொடுமையான காரியத்தைச் செய்து முடிக்க ஆவலுள்ளது. அதனுடைய தீப்பிழம்புகளோ நாற்புறமும் பரவி நிலவியது. இருப்பினும் அந்தச் சக்கரம் பகவான் ஸ்ரீவிஷ்ணுவின் கைகளில் வந்தமர்ந்து சாந்தமாயிற்று. (44)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்து நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-35">முப்பத்தைந்தாவது அத்தியாயம் — சாம்பனது திருமணம்</p>
<p class="Text"><span class="char-style-override-7">மைத்திரேயர் கேட்கிறார்——</span> பிரும்மரிஷியே! மிக்க பராக்கிரமமும் புத்தியும் உள்ள பலராமனது வீரச்செயல்களைக் கேட்க ஆசையாக இருக்கிறேன். அதை எனக்கு விளக்கமாகக் கூற வேண்டுகிறேன். பகவானே! அந்த பலராமர் யமுனையை இழுத்தது முதலிய வீரச்செயல்களைக் கேட்டிருக்கிறேன். இப்பொழுது மகானுபாவரே! மேலும் அவர் எந்தெந்த வீரச்செயல்களைச் செய்தாரோ, அதையும் கேட்க விரும்புகிறேன். (1,2)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! ஆதி அந்தமற்றவரும், அளக்க முடியாதவரும், இந்நிலவுலகைத் தாங்குபவருமான ஆதிசேஷனுடைய அவதாரமான பலராமர் செய்தருளிய செயல்களைச் சொல்கிறேன், அதைக் கேளுங்கள். (3)</p>
<p class="Text">ஒரு சமயம் துரியோதனனுடைய மகளுக்குச் சுயம்வரம் ஏற்பாடு செய்திருந்தார்கள். அந்தச் சுயம்வரத்திலே ஜாம்பவதியின் மகனான சாம்பன் என்பவன் துரியோதனனது குமாரியை வலுவில் கவர்ந்து சென்றான். (4)</p>
<p class="Text">அப்பொழுது பெருவீரர்களான கர்ணன், துரியோதனன், பீஷ்மர் மற்றும் துரோணர் முதலியவர்கள் சினம் கொண்டு போரிட்டு, அப்போரில் சாம்பனைத் தோற்கடித்து கட்டிக் காவலில் வைத்தனர். இச்செய்தியைக் கேட்ட ஸ்ரீகிருஷ்ணன் முதலிய யாதவர்கள் அனைவரும் துரியோதனன் முதலியவர்கள் பேரில் சினம்கொண்டு அவர்களைக் கொல்ல நினைத்துப் பெரும் படையைத் திரட்டினார்கள். (5,6)</p>
<p class="Text">இவ்வாறு புறப்பட்டவர்களை பலராமர் தடுத்து நிறுத்தி, கள் குடித்ததனால் கண்கள் சுழல தழுதழுத்த குரலில் “நான் சொன்னால் கௌரவர்கள் சாம்பனை விடுவித்து விடுவார்கள். ஆகவே, நான் ஒருவனாகவே அவர்களிடம் செல்கிறேன்” என்று கூறினார். (7)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய பலராமர் அஸ்தினாபுரம் சென்றும் அதற்குள் நுழையாமல் அருகிலிருந்த ஒரு தோட்டத்தில் தங்கினார். பலராமர் வந்திருப்பதை அறிந்த துரியோதனன் முதலியவர்கள் ஒரு பசுவுடன் அவர் இருக்குமிடம் சென்று, அந்தப் பசுவோடு அர்க்கியம், பாத்யம் முதலியன தந்து அவரை உபசரித்தனர். (8,9)</p>
<p class="Text">இந்த உபசாரங்களை முறைப்படி ஏற்ற பலதேவர் கௌரவர்களை நோக்கி “சாம்பனை கட்டவிழ்த்து விட்டுவிடுங்கள். இது மகாராஜனான உக்ரசேனரது கட்டளை” என்று கூறினார். அந்தணப் பெருந்தகையே! பலராமர் இவ்வாறு கூறவே அதைக் கேட்ட பீஷ்மர், துரோணர், கர்ணன், துரியோதனன் முதலிய மன்னர்கள் மிகவும் மனம் கலங்கினர். (10,11)</p>
<p class="Text">‘யது வம்சத்தவர்கள் அரசாட்சிக்குத் தக்கவர்களல்லர்’ என்பதைக் கருத்தில் கொண்ட பாஹ்லீகர் முதலிய கௌரவர்கள் மிக்க சினம் கொண்டு உலக்கையைக் கையிலேந்திய பலராமனிடம் கூறலானார்கள். (12)</p>
<p class="Text">“ஹே பலராமரே! நீ என்ன பேசுகிறாய்? குருகுலத்தில் பிறந்தவனுக்குக் கட்டளையிடும் அளவிற்கு யதுவம்சத்தில் பிறந்தவன் எவன் இருக்கிறான்? (13)</p>
<p class="Text">உக்ரசேனர் கௌரவர்களுக்குக் கட்டளையிடும் அளவிற்கு அவ்வளவு உயர்ந்தவராகில் அரசர்களுக்குரிய இந்த வெண்கொற்றக்குடை கௌரவர்களுக்கு எதற்கு? ஆகவே, பலராமரே! நீ திரும்பிச் சென்றாலும் சரி அல்லது இங்கேயே தங்கினாலும் சரி. நாங்கள் தவறு செய்த இந்த சாம்பனை உக்ரசேனரது கட்டளைக்குக் கீழ்ப்படிந்து விடமாட்டோம். (14,15)</p>
<p class="Text">முன்பெல்லாம் குகுர வம்சத்தவர்களும் அந்தக வம்சத்தவர்களும் மரியாதைக்குரிய எங்களை வணங்கி வந்தார்கள். இப்பொழுது அவர்கள் அவ்வாறு வணங்குவதில்லை. அதனால் பெருந்தவறு ஒன்றுமில்லை. ஆனால், யஜமானனாகிய எங்களுக்குப் பணியாட்களான உங்களிடமிருந்து கட்டளை என்பதுதான் எவ்விதம்? (16)</p>
<p class="Text">நாங்கள்தான் தவறு செய்துவிட்டோம். எங்களுக்குச் சமமாக ஆசனம் அளித்து எங்களுக்குச் சமமாக உணவருந்த வைத்தோமே. ஆகவேதான் நீங்கள் செருக்கேறி நிற்கிறீர்கள். இதில் உங்களது குற்றமொன்றும் இல்லை. நாங்கள்தான் உங்கள் மேல்கொண்ட அன்பினால் வழிமுறையைப் பற்றிச் சிந்திக்கவில்லை. பலராமனே! நாங்கள் உங்களுக்கு அர்க்கியம், பாத்யம் முதலிய உபசாரங்களைச் செய்ததும் அன்பினாலேயேயன்றி வேறல்ல. உண்மையில் உமது குலத்திற்கு அர்க்கியம் முதலியன தருதல் எங்கள் குலத்திற்கு உசிதமில்லை. (அதாவது, நாங்கள் உங்களுக்கு உபசாரம் செய்வது சரியில்லை.)” (17,18)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய கௌரவர்கள் “நாங்கள் கிருஷ்ணனது மகனான சாம்பனை விடமாட்டோம்” என்று சொல்லிவிட்டு அஸ்தினாபுரத்திற்குத் திரும்பிச் சென்றனர். இவ்வாறு அவர்கள் கூறிச் சென்றதும் தன்னை அவமதித்ததாக நினைத்த பலராமன் மிக்க சினம் கொண்டு எழுந்திருந்து தரையில் ஓங்கி ஓர் இடி இடித்தார். (19,20)</p>
<p class="Text">பெருந்திறல் கொண்ட பலராமர் தன் காலால் தரையில் ஓர் இடி இடிக்கவே, அந்த நிலம் நாலாபக்கமும் அதிரும்படிப் பெருஞ்சத்தத்தோடு பிளந்தது. (21)</p>
<p class="Text"><span class="char-style-override-7">பின்பு கண்கள் சிவக்க புருவங்கள் நெறிக்கக் கூறலானார்——</span> “ஓகோ! பலவீனர்களும் தீயவர்களுமான இந்த கௌரவர்களுக்குத்தான் என்ன செருக்கு? என்ன கொழுப்பு? கௌரவர்களுக்கு அரசாட்சி என்னவோ இயற்கையிலேயே உள்ளதாகவும், நமக்கு ஏதோ சமயத்தில் வந்ததாகவுமன்றோ நினைத்திருக்கிறார்கள். அதனாலன்றோ இன்று உக்ரசேன மகாராஜாவின் கட்டளையை மதிக்கவில்லை. அதைப் புறக்கணித்தும் விட்டார்களே. (22,23)</p>
<p class="Text">இன்று ‘சுதர்மா’ என்கிற சபையில் உட்கார்ந்திருப்பவர் உக்ரசேன மன்னரல்லவா? அதில் இந்திரனும்கூட உட்காரவில்லையே. அநேக மன்னர்கள் உட்கார்ந்து அனுபவித்துக் கழித்த இந்த அரசபீடத்தை வெகுவாகக் கொண்டாடுகிறார்களே. அப்படியிருக்க, இவர்களுக்கு என்ன பெருமை இருக்கிறது? (24)</p>
<p class="Text">எவருடைய பணிப்பெண்களும்கூடப் பாரிஜாத மரத்தின் பூக்கொத்துக்களைத் தங்கள் தலையில் சூடியிருக்கிறார்களோ, அப்படிப்பட்ட வேந்தனான உக்ரசேனர், கௌரவர்களுக்கும் அரசனாக மாட்டாரோ? (இது என்ன விந்தையாக இருக்கிறது!) இந்த உக்ரசேனரே அனைத்து மன்னர்கட்கும் மாமன்னராக விளங்கட்டும். இன்று நான் ஒருவனாகவே இந்நிலவுலகில் கௌரவர்களது பூண்டே இல்லாமற்செய்து, அதன்பின் எனது நகரான துவாரகை செல்வேன். (25,26)</p>
<p class="Text">இன்று கர்ணன், துரியோதனன், துரோணர், பீஷ்மர், துச்சாசனன் முதலியவர்கள், பூரி, பூரிசிரவஸ், சோமதத்தன், சலன், பீமன், அர்ஜுனன், யுதிஷ்டிரன், நகுல—சகதேவர்கள் முதலியவர்கள், மற்றுமுள்ள கௌரவர்கள் அனைவரையும், அவர்களது யானைப்படை, குதிரைப்படை, தேர்ப்படையோடு கூடிய அனைவரையும் கொன்றொழித்துவிட்டுப் புதுமணப் பெண்ணோடு சாம்பனையும் அழைத்துக் கொண்டு துவாரகை சென்று, உக்ரசேனர் முதலிய சுற்றத்தார்கள் அனைவர்களையும் பார்க்கிறேன். (27—29)</p>
<p class="Text">அல்லது கௌரவர்கள் அனைவர்களுடன் அவர்களது நகரமான இந்த அஸ்தினாபுரத்தையும் இப்பொழுதே கங்கையில் தூக்கி எறிவேன்.” (30)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய பலராமர் மதத்தினால் கண்கள் சிவக்க உழுபடையின் கூரிய நுனியினால் அஸ்தினாபுரத்தை மதிற்சுவர்களின் மேல் கட்டிய அலங்கம் (அரண்) என்னும் கோட்டையில் மாட்டியிழுத்தார். அவ்வாறு இழுக்கவே, அஸ்தினாபுரம் முழுவதும் அசைந்து குலுங்கி நடுங்கியது! இதைக் கண்ட கௌரவர்கள் மனம் கலங்கி பயந்து நடுங்கினர். (31,32)</p>
<p class="Text">“ஹே பலராமா! பலராமா! பெருந்தோள் படைத்தவரே! மன்னிக்க வேண்டுகிறோம், மன்னிக்க வேண்டுகிறோம். உலக்கையை ஆயுதமாகக் கொண்டவரே! தாங்கள் கோபத்தைத் தவிர்த்து கருணை கொண்டு அமைதி கொள்ள வேண்டும். (33)</p>
<p class="Text">பலராமரே! இதோ சாம்பனை அவன் மனைவியோடு அழைத்து வந்து தங்களிடம் ஒப்படைத்து விடுகிறோம். தங்களுடைய மகிமையறியாத நாங்கள் தவறிழைத்துவிட்டோம். தயவுசெய்து மன்னித்தருள வேண்டும்” (என்று கௌரவர்கள் ஸ்ரீபலராமனிடம் வேண்டினார்கள்). (34)</p>
<p class="Text"><span class="char-style-override-7">பராசரர் கூறுகிறார்——</span> முனிவர்களில் சிரேஷ்டரே! இவ்வாறு வேண்டியபின் கௌரவர்கள் வெகுவேகமாகத் தங்கள் நகரத்தினின்றும் வெளிப்போந்து சாம்பனை அவனது மனைவியுடன் கொண்டு வந்து ஸ்ரீபலராமனிடம் ஒப்படைத்தனர். (35)</p>
<p class="Text">பீஷ்மர், துரோணர், கிருபர் முதலியவர்கள் இன்சொல் கூறி ஸ்ரீபலராமனை வணங்கவே, ஸ்ரீபலராமனும் “நன்று. நான் உங்கள் அனைவரையும் மன்னித்தேன்” என்று கூறித் தன் கலப்பையை அலங்கத்தினின்றும் வாங்கியருளினார். (36)</p>
<p class="Text">அந்தணரே! இப்பொழுதும் அஸ்தினாபுர நகரம் கங்கையை நோக்கிச் சிறிது சாய்ந்திருப்பது தெரிகிறது. இது பலராமரின் பலத்தையும் வீரத்தையும் உலகிற்குத் தெரியப்படுத்துவதாக உள்ளது. அதன்பின் கௌரவர்கள் சாம்பனுக்குச் செய்யவேண்டிய சீர்வரிசைகளைச் செய்து சீதனங்களோடு தங்கள் பெண்ணையும் பலராமனோடு அஸ்தினாபுரம் அனுப்பி வைத்தனர். (37,38)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்தைந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-36">முப்பத்தாறாவது அத்தியாயம் — துவிதன் வதம்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! பெரும் பலம் கொண்ட பலராமனது பல பெருமைகளைச் சொன்னேன். அவர் செய்த வேறொரு பெருமை மிக்க செயலையும் கூறுகிறேன், கேளுங்கள். தேவர்களுக்குக் கொடுமைகள் பல செய்த அமரர்களுக்குத் துரோகியான நரகாசுரனுக்குப் பெருவலி படைத்த துவிதன் என்கிற ஒரு வானரச்சிரேஷ்டன் நண்பனாக இருந்தான். (1,2)</p>
<p class="Text">தேவர்கோனான இந்திரன் வேண்ட, ஸ்ரீகிருஷ்ண பகவான் நரகாசுரனைக் கொன்றார். அதனால் சினம் கொண்ட துவிதன் என்கிற வானர வீரன் தேவர்களைப் பகைத்தான். (3)</p>
<p class="Text">அதனால் அவன் “நான் இந்த பூவுலகை அழித்து, வேள்விகள்—யாகங்களையும் அழித்தொழித்து தேவர்களுக்கு (அவியுணவு கிடைக்காதவாறு) பதிலுக்குப் பதில் துன்பம் இழைப்பேன்” என்று நிச்சயித்து, அறியாமையினால் மனம் மயக்கத்தில் ஆழ்ந்து கிடக்க வேள்விகளை அழிக்கத் தொடங்கினான். சான்றோர்களது மரியாதைகளைத் தொலைத்தான். ஜீவராசிகளைத் துன்புறுத்தினான். (4,5)</p>
<p class="Text">வனங்களையும் தேசங்களையும் நகரங்களையும் மற்றும் வெவ்வேறு கிராமங்களையும் தீக்கிரையாக்கினான். மலைகளைத் தள்ளிக் கிராமங்களைப் பொடிப்பொடியாக்கினான். சில சமயங்களில் மலைகளைப் பெயர்த்தெடுத்து கடலில் எறிந்தான். சில சமயம் கடலில் நடுவில் நின்று கொண்டு அதைக் கலக்கினான். (6,7)</p>
<p class="Text">அந்தணரே! அவ்வாறு கடலைக் கலக்கும்போது கடலலைகள் மிக உயரத்தில் கிளம்பி வெகுவேகமாகத் தனது கரைகளிலுள்ள கிராமங்களையும் பட்டணங்களையும் மூழ்கடித்தன. (8)</p>
<p class="Text">விருப்பம் போல் உருவத்தை எடுத்துக் கொள்ளும் திறம் படைத்த அந்த வானரம் பெருத்த உருவை எடுத்துக் கொண்டு வயல்களில் வளர்ந்துள்ள பயிர்களின் மேல் விழுந்து புரண்டு அங்கு விளைந்துள்ள தானியங்களைப் பொடியாக்கினான். (9)</p>
<p class="Text">அந்தணரே! தீயவனான அந்த வானரனால் இந்த உலகமே வேதமோதுதல், வேள்வி செய்தல் முதலிய வைதிகக் கர்மாக்கள் அற்று மிகுந்த துன்பத்தை அனுபவித்தது. (10)</p>
<p class="Text">ஒரு சமயம் பலராமன் ரைவத மலையிலுள்ள உய்யானவனத்தில் மத்தியபானம் (மது) செய்து ரேவதி முதலிய அழகிய பெண்களோடு கிரீடித்திருந்தார். (11)</p>
<p class="Text">அது சமயம் பெண்களின் நடுவில் அழகுற வீற்றிருக்கும் யாதவகுல சிரேஷ்டரான பலராமன், அவர்களோடு உரக்கப் பாடிக் கொண்டும் ஆடிக் கொண்டும் ரைவத பர்வதத்தில் மந்தரபர்வதத்தில் விளங்கும் குபேரன் போல் விளங்கினார். (12)</p>
<p class="Text">இவ்வாறிருக்கும்போது துவிதன் என்கிற வானரன் அங்கு வந்தான். வந்தவன் பலராமனது கலப்பையையும் உலக்கையையும் எடுத்துக் கொண்டு புருவங்களை நெறிப்பதும், பற்களைக் காட்டுவதும், ‘உர்’ என்று உறுமுவதும் போன்று பலவிதங்களில் கேலி செய்ததுமன்றி, அந்த தேவிமார்களுக்கெதிரில் நின்று நகைப்பதும் குதிப்பதுமாகப் பற்பல சேட்டைகளைச் செய்து மத்தியம் (மது) நிறைந்த பாத்திரங்களை எடுத்துக் கவிழ்த்தெறிந்து துன்பமிழைத்தான். (13,14)</p>
<p class="Text">அதைக் கண்ட பலராமன் சினம் கொண்டு அவனை விரட்ட, அதனை மதியாமல் அந்த தீயவன் திரும்பவும் ‘கீச்—கீச்’ என்று கூவிக் கொண்டு தீயகாரியங்களைச் செய்தான். (15)</p>
<p class="Text">அதன்பின் பலராமன் சற்றே புன்னகை செய்து சினந்து தன்னுடைய உலக்கையைக் கையில் எடுத்தபோது, அந்த வானரனும் ஒரு பெரிய குன்றையெடுத்து, அதை பலராமனின் மேல் எறிந்தான். ஆனால், யாதவ வீரரான பலராமன் தனது உலக்கையால் அம்மலையை ஆயிரம் சுக்கல்களாகச் செய்தார். அம்மலை பொடியாகித் தரையில் விழுந்தது. (16,17)</p>
<p class="Text">அதனால் சினம் கொண்ட அந்த வானரன் பலராமனது கையில் விளங்கும் அந்த உலக்கையைத் தாண்டி எழும்பி குதித்து பலராமனது மார்பில் வேகமாக ஒரு குத்துவிட்டான். அதைச் சகித்துக் கொண்ட பலராமன் மிக்க சினம் கொண்டு தன் முஷ்டியினால் அந்த துவிதனது தலையில் ஓரடி அடித்தார். அதனால் அந்த வானரன் உதிரத்தைக் கக்கிக் கொண்டு உயிரற்ற பிணமாய் தரையில் சாய்ந்தான். (18,19)</p>
<p class="Text">மைத்திரேயரே! இவ்வாறு அந்த வானரன் கீழே விழும்போது அவனது உடல்பட்டு அம்மலைச்சிகரம் இந்திரனது வச்சிரப்படையால் பிளக்கப்பட்டது போல பல பிளவுகளாக உடைந்தது. இதைக் கண்ட தேவர்கள் பலராமனின் மேல் பூமாரி பெய்து “நீங்கள் நல்ல உயர்ந்த காரியம் செய்தீர்கள்” என்று கொண்டாடினர். (20,21)</p>
<p class="Text">“வீரனே! அசுரர்களுக்கு உபகாரம் செய்த வானரனான இந்த தீயவன் இவ்வுலகிற்கு மிகுந்த இன்னல்களைச் செய்து வந்தான். இன்று அவன் கொல்லப்பட்டது இந்த உலகிற்கு ஒரு பெருத்த நன்மை தருகிறதாக ஆயிற்று” என்று தேவர்கள் குஹ்யர்களுடன்கூட நன்கு புகழ்ந்து பாராட்டி மிகுந்த மகிழ்ச்சியோடு விண்ணுலகம் சென்றனர். (22,23)</p>
<p class="Text"><span class="char-style-override-7">பராசரர் கூறுகிறார்——</span> பூமியைத் தாங்கி நிற்கும் ஆதிசேஷனுடைய திருவவதாரமாகிய இந்த பலராமனுடைய வீரச்செயல்கள் பலப்பல உண்டு. அதைக் கணக்கிட்டுக் கூறவோ, அதற்கு ஒப்பானதைக் காட்டவோ முடியாது. (24)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்தாறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-37">முப்பத்தேழாவது அத்தியாயம் — முனிவர்களின் சாபமும், யாதவர்களின் அழிவும், பகவான் தன் சோதிக்கெழுந்தருளலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு ஸ்ரீகிருஷ்ணனும் பலராமனும் இவ்வுலகிற்கு உதவி செல்வதற்காக(த் திருவவதாரம் செய்து) அசுரர்களையும் தீயவர்களான மன்னர்களையும் வதம் செய்தருளினார். (1)</p>
<p class="Text">(மேலும் சூதாட்டத்தில் வஞ்சனை செய்து அரசையிழந்த பாண்டவர்களின் தூதுவராகக் கௌரவ சபைக்கு எழுந்தருளி, அவரது ஆலோசனையை ஏற்காததால் போர் மூள, அந்தப் போரில்) அர்ஜுனனுக்குச் சாரதியாய் நின்று அநேக மன்னர்களையும், அவர்களது பதினெட்டு அக்ஷௌகிணி படைகளையும் கொன்று, இந்நிலவுலகின் பெருஞ்சுமையைக் கீழே இறக்கினார். (2)</p>
<p class="Text">இவ்வாறு பகவான் யதுகுலத்தில் அவதரித்து தீயோர்களை அழித்து நல்லோர்களைக் காத்தருளி, பூமியின் பாரத்தைக் குறைத்து, அந்தணர்களின் சாபம் என்கிற வியாஜ்யத்தினால் தாம் அவதரித்த குலத்தையும் உபசம்காரம் (தன்னோடு இழுத்துக் கொள்ளல்) செய்தருளினார். (3)</p>
<p class="Text">முனிவரே! முடிவில் துவாரகையையும் விடுத்து, தனது மானுட உடலை நீத்து, தனது அம்சமாகத் தோன்றிய பலராமன், பிரத்யும்னன் ஆகியவர்களோடு தனது ஸ்தானமான பரமபதத்திற்கு எழுந்தருளினார். (4)</p>
<p class="Text"><span class="char-style-override-7">மைத்திரேயர் கேட்கிறார்——</span> முனிவரே! அந்தணர்கள் சாபம் என்கிற வியாஜ்யத்தினால் ஜனார்த்தனனான பகவான் ஸ்ரீகிருஷ்ணன் தனது குலத்தையே எவ்வாறு உபசம்காரம் செய்தார்? தனது இம்மானுடத் திருமேனியை எவ்வாறு விட்டருளினார்? (இவற்றைக் கேட்க ஆவலாக உள்ளேன்.) (5)</p>
<p class="Text"><span class="char-style-override-7">பராசரர் கூறுகிறார்——</span> (அந்தணரே!) ஒரு சமயம் சில யாதவ குமாரர்கள் பிண்டாரகம் என்னும் புண்ணியத் தலத்தில் விசுவாமித்திரர், கண்வர், நாரதர் முதலிய பெருந்தவசிகளான முனிவர்களைக் கண்டார்கள். (6)</p>
<p class="Text">அப்பொழுது அவர்கள் இளமை துடுக்கினால் செருக்குற்று (பின் தலைவிதி அவ்வாறு வரவேண்டியிருந்ததனால்) புத்தி தடுமாறி ஜாம்பவதியின் குமாரனான சாம்பனைப் பெண்பிள்ளை போல் அலங்கரித்து, அந்த முனிவர்களிடம் அழைத்துச் சென்று வணங்கித் தொழுது “முனிவர்களே! இப்பெண் கருவுற்றிருக்கிறாள். பிள்ளைப்பேறு கிடைக்க வேண்டுமென விரும்புகிறாள். இவளுக்கு எந்த குழந்தை பிறக்கும்? தயவு செய்து கூற வேண்டும்” என்று வேண்டினார்கள். (7,8)</p>
<p class="Text"><span class="char-style-override-7">பராசரர் கூறுகிறார்——</span> முக்காலமும் உணர்ந்த அந்த முனிவர்கள், யது குமாரர்கள் தங்களைப் பரிகசிப்பதையறிந்து மிக்க சினம் கொண்டு “உலகில் சிறந்த ஓர் இரும்பு உலக்கையைப் பிரசவிக்கப் போகிறாள். அது அனைத்து யாதவர்களின் அழிவிற்கும் காரணமாகும். அதனால், இவ்வுலகில் யாதவ குலம் சர்வ நாசமடையும்” என்று கூறினார்கள். (9,10)</p>
<p class="Text">இவ்வாறு முனிவர்கள் கூற, அந்த யதுகுமாரர்கள் இங்கு நடந்தது முழுவதையும் ஒன்றுவிடாமல் உக்ரசேன மகாராஜனிடம் தெரிவித்தார்கள். மேலும் சாம்பனுடைய வயிற்றிலிருந்து ஓர் இரும்பு உலக்கை பிறந்தது. (11)</p>
<p class="Text">இதைக் கண்ட உக்ரசேனர் அந்த இரும்பு உலக்கையைப் பொடி செய்து கடலில் எறியும்படிக் கூற, யாதவர்களும் அதைப் பொடி செய்து கடலில் போட்டனர். ஆனால், அப்பொடிகளோ கடலலைகளால் கடற்கரையில் ஒதுங்கிக் கோரைகளாக முளைத்தன. (12)</p>
<p class="Text">யாதவர்களால் பொடியாக்கப்பட்ட அந்த உலக்கையின் ஒரு துண்டு அம்பின் முனை போன்று இருந்தது. அதையும் கடலில் எறிந்தனர். அதனை ஒரு மீன் விழுங்கிற்று. அம்மீனைச் செம்படவர்கள் பிடித்து அறுத்தபோது, அதன் வயிற்றிலிருந்த அவ்விரும்பு முள்ளை ‘ஜரன்’ என்கிற ஒரு வேடன் எடுத்துத் தனது அம்பில் சொருகிக் கொண்டான். (13,14)</p>
<p class="Text">இவ்வளவு விஷயங்களையும் பகவான் மதுசூதனன் உள்ளபடி அறிந்திருந்தாலும், ‘பிரும்மதேவரின் விதியினால் நியமிக்கப்பட்டது இது’ எனக் கொண்டு அதை மாற்ற நினைக்கவில்லை. (15)</p>
<p class="Text">இச்சமயத்தில் தேவர்களால் அனுப்பப்பட்ட வாயுதேவன் ஸ்ரீகிருஷ்ணனிடம் வந்து வணங்கித் தனிமையில் “இறைவா! தேவர்கள் என்னைத் தூதுவனாகத் தங்களிடம் அனுப்பியுள்ளார்கள். பிரபுவே! அஷ்டவசுக்கள், அசுவினி குமாரர்கள், ஏகாதச ருத்ரர்கள், பன்னிரண்டு ஆதித்யர்கள், ஏழு மருத்துக்கள், ஸாத்யர்கள் ஆகிய அனைவர்களோடும் கூடி இந்திரன் தங்களிடம் ஒரு செய்தி சொல்லி அனுப்பியிருக்கிறான். அதைத் தயவு கூர்ந்து கேட்டருள வேண்டும். (16,17)</p>
<p class="Text">இறைவா! எங்களுடைய வேண்டுகோளை ஏற்று, இந்நிலவுலகின் பாரத்தை நீக்கும் பொருட்டு அந்த தேவர்களோடு தாங்கள் இந்த பூமியில் திருவவதாரம் செய்தருளி நூறு ஆண்டுகளுக்கு மேலாகிறது. (18)</p>
<p class="Text">இப்பொழுது அந்தத் தீயோர்களைக் கொன்று இந்நிலவுலகின் பாரத்தையும் நீக்கி அருளினீர்கள். ஆகவே, நாங்கள் தங்களை விண்ணுலகில் எப்போதும் சேவித்துக் கொண்டிருக்க வேண்டும். இறைவா! தாங்கள் இந்நிலவுலகிற்கு வந்து நூறு வருடங்களுக்கு மேலாகிறது. தாங்கள் திருவுள்ளமானால் விண்ணுலகிற்கு எழுந்தருள வேண்டும். (19,20)</p>
<p class="Text">பரமனே! தங்களுக்கு ‘இந்நிலவுலகிலேயே இருக்கவேண்டும்’ என்ற விருப்பம் இருக்குமேயாகில், அப்படியே இருக்கலாம் என்றும் தேவர்கள் கூறினார்கள். பணியாட்களுக்குப் பணி என்னவென்றால் தன் யஜமானனுக்குத் தக்க சமயத்தில் செய்யவேண்டிய காரியத்தைப் பற்றி நினைவூட்டுவதுதானே.” என்று (வாயு பகவான்) கூறினார். (21)</p>
<p class="Text"><span class="char-style-override-7">பகவான் கூறுகிறார்——</span> “தூதனே! நீ எதைக் கூறினாயோ, அதை முழுவதுமாக நான் அறிவேன். ஆகவே, யாதவர்களின் அழிவிற்கான செயலை இப்பொழுதே தொடங்குகிறேன். (22)</p>
<p class="Text">இந்த யாதவர்கள் முற்றிலும் அழியும்வரை இந்த பூமியின் பாரம் குறைந்ததாக ஆகாது. ஆகவே, இன்னும் ஏழு நாள் இரவிற்குள் (இந்த யாதவர்களை அழித்து) இந்த பூமியின் பாரத்தை நீக்கி வெகுவிரைவில் (நீங்கள் வேண்டியபடி) செய்கிறேன். (23)</p>
<p class="Text">எவ்வாறு இந்த துவாரகாபுரியின் நிலப்பரப்பைக் கடலரசனிடமிருந்து பெற்றேனோ, அதேபோல் அந்த நிலப்பரப்பை அவனிடம் திருப்பியளித்து, யாதவர்களையும் அழித்து நான் விண்ணுலகம் வருகிறேன். நான் சங்கர்ஷணனோடு இந்த மானிட உடலை நீத்து சுவர்க்க லோகம் வந்துவிட்டதாகவே இந்திரன் முதலிய தேவர்கள் அறிந்து கொள்ளட்டும். (24,25)</p>
<p class="Text">இந்த பூவுலகிற்குப் பாரமாக இருந்த ஜராசந்தன் முதலியவர்கள் யார் யார் மடிந்தார்களோ, அவர்களால் ஒரு யாதவன்கூடக் கொல்லப்படவில்லையே? ஆகவே, இம்மண்ணுலகிற்குப் பெரும் பாரமாக இருக்கும் யாதவர்களை எல்லாம் மடித்து, பின்பு உங்களது விண்ணுலகைக் காக்கும் பொருட்டு விண்ணுலகம் வருவேன் என்று இந்திரன் முதலிய தேவர்களுக்குக் கூறுவாயாக!” (26,27)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இவ்வாறு வாசுதேவரான பகவான் கூறவே, தேவதூதராக வந்த வாயு பகவான் பகவானை வணங்கி விடைபெற்று தேவர்கள் செல்லும் வழியான விண்வழியிலே இந்திரனிடம் சென்றார். (28)</p>
<p class="Text">துவாரகாபுரியில் இரவும் பகலும் அழிவிற்குக் காரணமான தெய்வீகம், விண்வெளி, பூமி என்கிற மூன்றிலும் தோன்றும் மூவகை அழிவிற்கான குறிகளைக் கண்டார். (தெய்வீகமாவது கிரகங்கள், நட்சத்திரங்கள் ஆகியனவற்றின் மாறுபாடு; விண்வெளியாவது விண்ணின்றும் கொள்ளிக்கட்டைகள் விழுவது; பூமியாவது நிலநடுக்கம் முதலியன.) (29)</p>
<p class="Text">இவ்வாறான துர்நிமித்தங்களைக் கண்ட ஸ்ரீகிருஷ்ண பகவான் யாதவர்கள் அனைவரிடமும் “இதோ பார்த்தீர்களா? எவ்வளவு கொடிய சகுனங்கள் தோன்றுகின்றன. இந்த தோஷம் நீங்கும் பொருட்டு விரைவில் நாம் அனைவரும் பிரபாசம் என்னும் இடத்திற்குச் செல்லவேண்டும், விரைவில் புறப்படுங்கள்” என்று கூறினார். (30)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ணன் கூறவே யாதவர்களில் சிறந்தவரும், பரமபாகவதருமான உத்தவர், ஹரியான ஸ்ரீகிருஷ்ணனை வணங்கி “பகவானே! தாங்கள் இந்த யாதவ குலத்தை முடிப்பதற்காகத் திருவுள்ளம் பற்றியிருப்பதாகத் தெரிகிறது. ஏனெனில், இந்த உத்பாதக்குறிகள் (தீச்சகுனங்கள்) யதுகுலத்தை அழிப்பதற்காகத் தோன்றின என்று நினைக்கிறேன். ஆகவே, இப்பொழுது நான் என்ன செய்ய வேண்டும்? என்பதைக் கட்டளையிடுங்கள்” என்று கூறினார். (31—33)</p>
<p class="Text"><span class="char-style-override-7">பகவான் (பதில்) கூறுகிறார்——</span> “உத்தவரே! இப்பொழுது எனதருளால் பெறப்படுகிற தெய்வீக சக்தியால் கந்தமாதன பருவதத்திலுள்ள நரநாராயணர்கள் வசிக்கும் புனிதமான பதரிகாசிரமம் என்னும் புண்ணியத்தலத்திற்குச் செல்லுங்கள். இந்நிலவுலகில் அதுதான் மிகவும் பரிசுத்தமான புண்ணியத்தலம். (34)</p>
<p class="Text">அங்கு சென்று தாங்கள் என்னிடத்திலே தங்கள் மனதை நிலைநிறுத்திச் சிந்தித்துக் கொண்டிருந்து, எனதருளால் முக்தியை அடையும் சித்தியைப் பெறுவீர். நானும் எனது யாதவ குலத்தை முழுவதுமாக அழியுமாறு செய்துவிட்டு என்னுடைய பரமபதத்திற்குச் செல்ல நினைத்திருக்கிறேன். (35)</p>
<p class="Text">நான் துவாரகையை விடுத்துச் சென்றபின் அந்த முழு நகரத்தையும் சமுத்திரம் விழுங்கிவிடும். ஆனால், என்னிடம் கொண்ட அச்சத்தினால் கடல் எனது திருமாளிகையை மட்டும் மூழ்கடிக்காது. நானோ எனது அடியார்களான பக்தர்களுக்கு நலன் செய்யும் கருத்தினாலே அந்த திருமாளிகையில் என்றென்றும் குடியிருக்கிறேன்.” (36)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு இறைவன் கூறவே (இறைவனிடம் தத்துவ ஞானோபதேசம் பெற்று, ஆராதனாதி வழிமுறைகளையும் உபதேசிக்கப் பெற்று, அவர் அளித்த பாதுகைகளையும் பெற்றுக் கொண்டு) உத்தவர் ஸ்ரீபகவானைத் தொழுது வணங்கி விடைபெற்றுக் கொண்டு பகவான் கூறியபடி ஸ்ரீநரநாராயணர்கள் வசிக்கும் இடமான பதரிகாசிரமம் சென்றார். (37)</p>
<p class="Text">அந்தணரே! ஸ்ரீகிருஷ்ணன், பலராமன் முதலிய அனைத்து யாதவர்களையும் அழைத்துக் கொண்டு வெகுவிரைவில் செல்லும் தேர்களில் ஏறி பிரபாசக்ஷேத்திரத்திற்கு வந்தார். அங்கு சென்ற குகுரர், அந்தகர், விருஷ்ணிகள் என்றழைக்கப்பட்ட பல கூட்டத்தவர்களான யாதவர்கள் அனைவரும் ஸ்ரீகிருஷ்ணன் கூறியபடி உணவும் மதுபானமும் செய்தார்கள். (38,39)</p>
<p class="Text">இவ்வாறு மத்யபானம் செய்யும்போது அவர்களுக்குள் கலகம் ஏற்பட்டது. அதில் ஒருவருக்கொருவர் திட்டிக் கொண்டனர். அந்தத் தீய திட்டுதலாகிற விறகிலிருந்து அழிவை (பிரளயத்தை)த் தோற்றுவிக்கும் கலகம் என்னும் பெருந்தீ மூண்டது. (40)</p>
<p class="Text"><span class="char-style-override-7">மைத்திரேயர் கேட்கிறார்——</span> அந்தணரே! தங்கள் தங்கள் உணவை உட்கொண்டிருக்கும் அந்த யாதவர்களில் எதனால் கலகம் தோன்றியது? அது எவ்வாறு ஒருத்தரையொருத்தர் தாக்கிக் கொள்ளும் அடிதடியாக மாறியது? இதை விளக்கமாகக் கூறியருள வேண்டும். (41)</p>
<p class="Text"><span class="char-style-override-7">பராசரர் கூறுகிறார்——</span> “என்னுடைய ஆகாரம்தான் ருசியாக உள்ளது. உனது அன்னம் ருசியற்றது” என்று ஒருவன் சொல்ல, அதை மற்றொருவன் மறுத்துக் கூற, இவ்வாறு ஒவ்வொருவரும் கூற முற்படவே ஒருவரையொருவர் சாதிக்க வேண்டுமென்ற நினைப்பு உண்டாகி முதலில் பேச்சுக் கலகமாக வளர்ந்து, அது கைகலப்பிலே முடிந்தது. (42)</p>
<p class="Text">இது விதியின் ஒரு திருவிளையாடலாகும். தெய்வ சங்கல்பம் தூண்டவே, அவர்கள் யாவரும் கோபத்தால் கண்கள் சிவக்க ஒருவர் மேல் மற்றொருவர் அஸ்திரங்களாலே அடித்துக் கொண்டார்கள். இச்சண்டையில் ஆயுதங்கள் அனைத்தும் தீர்ந்தபோது அருகில் கடற்கரையில் முளைத்திருந்த கோரைகளைப் பிடுங்கி அடித்துக் கொண்டனர். அவர்கள் கைகளில் எடுத்துக் கொண்ட கோரைகள் வச்சிரப்படை என மிளிர்ந்தன. வச்சிரம் போல் திடமானதாகவுள்ள கோரைகளால் அக்கலகத்தில் ஒருவரையொருவர் அடித்துக் கொண்டனர். (43—45)</p>
<p class="Text">அந்தணரே! பிரத்யும்னன், சாம்பன் முதலிய ஸ்ரீகிருஷ்ணனது மைந்தர்கள், கிருதவர்மா, சாத்யகி, அனிருத்தன் மற்றும் பிருது, விபிருது, சாருவர்மா, சாருகன், அக்ரூரர் முதலிய யாதவர்கள் அனைவரும் வச்சிரத்திற்கொப்பான அந்தக் கடற்கரை கோரைகளினால் ஒருவருக்கொருவர் அடித்துக் கொண்டார்கள். (46,47)</p>
<p class="Text">இவ்வாறு அவர்கள் தங்களுக்குள் அடித்துக் கொள்வதைக் கண்ட ஸ்ரீகிருஷ்ணன், அவர்களைத் தடுக்கப் போக, அவர்கள் கண்ணனைத் தங்கள் எதிரிகளுக்கு உதவி செய்பவர் என்றெண்ணி, அவரது சொல்லை அலட்சியம் செய்து தங்களுக்குள் அடித்துக் கொண்டார்கள்; பகவானையும் அடிக்க வந்தார்கள். (48)</p>
<p class="Text">இதைக் கண்ட ஸ்ரீகிருஷ்ணனும் சற்றே சினம் கொண்டு அவர்களைக் கொன்றொழிக்க, ஒரு கைப்பிடியளவு அந்தக் கோரைகளைக் கையிலெடுத்தார். அவ்வாறு எடுத்த அந்தக் கோரைகள் இரும்பு உலக்கைகளுக்குச் சமமாயின. (49)</p>
<p class="Text">அந்த உலக்கை போன்ற கோரைகளால் ஸ்ரீகிருஷ்ணன் ஆததாயிகளான அந்த யாதவர்கள் அனைவரையும் கொல்ல ஆரம்பித்தார். மற்றவர்களும் அவ்வாறே ஓடிவந்து ஒருவரையொருவர் அடித்துக் கொண்டு இறந்தனர். (50)</p>
<p class="Text">அந்தணரே! அதன்பின் சக்கரக்கையனான ஸ்ரீகிருஷ்ணன் குதிரைகள் பூட்டிய ஜைத்ரம் எனப் பெயர் கொண்ட ரதத்தில் ஏறிக்கொண்டு, தனது தேரோட்டியான தாருகன் பார்த்துக் கொண்டிக்கும்போதே கடலின் மத்தியில் சென்றார். அதன்பின் பகவானது ஆயுதங்களான சங்கம், சக்கரம், கதை, சார்ங்கம் என்னும் வில், அம்பறாத்தூணி, கத்தி முதலியனவும் பகவானை வலம் வந்து சூரிய மார்க்கமான விண் வழியே சென்றன. (51,52)</p>
<p class="Text">முனிவரே! ஒரு நொடியில் ஸ்ரீகிருஷ்ணனையும் அவருடைய தேரோட்டியான தாருகனையும் தவிர, மற்ற யாதவர்கள் அனைவரும் ஒருவருக்கொருவர் அடித்துக் கொண்டதால் இறந்து போனார்கள். (53)</p>
<p class="Text">இவ்வாறு யாதவர்கள் எல்லோரும் மடிந்தபின் ஸ்ரீகிருஷ்ணனும் தாருகனும் அங்கேயே சுற்றி வருகையில் ஒரு மரத்தடியில் ஸ்ரீபலராமன் உட்கார்ந்திருப்பதையும் அவரது திருவாயினின்றும் ஒரு பெரிய பாம்பு ஒளிப்பிழம்பாக வெளியே கிளம்பியதையும் கண்டார்கள். (54)</p>
<p class="Text">அவ்வாறு வெளியேறிய பெரிய பணாமுடியைக் கொண்ட அந்த பாம்பு சித்தர்களும் நாகர்களும் பூசிக்க, கடலை நோக்கிச் சென்றது. அப்பொழுது கடலரசன் அர்க்கியத்தைக் கைகளில் எடுத்துக் கொண்டு அந்த பெரிய பாம்பின் எதிரே வந்து நின்று பூசிக்க, அந்தப் பாம்பு கடலினுள் நுழைந்து மறைந்தது. (55,56)</p>
<p class="Text">இவ்வாறு ஸ்ரீபலராமர் தன் சோதிக்கு எழுந்தருளியதைக் கண்ட பகவான் ஸ்ரீகிருஷ்ணன் தாருகனிடம், “நீ இப்பொழுதே நம் துவாரகைக்குச் சென்று யாதவர் அனைவரும் மாண்டதையும், ஸ்ரீபலராமன் விண்ணுலகு எய்தியதையும் வசுதேவருக்கும் உக்ரசேனருக்கும் கூறு. நானும் ‘யோகநிஷ்டையிலிருந்து இச்சரீரத்தைவிடப் போகிறேன்’ என்பதையும் கூறுவாயாக. (57,58)</p>
<p class="Text">மேலும் இந்த நகரம் முழுவதையும் கடல்கொள்ளப் போகிறது என்பதையும், துவாரகை நகர மக்களுக்கும், உக்ரசேன மன்னருக்கும் கூறுவாயாக. (59)</p>
<p class="Text">மேலும், நீங்கள் அனைவரும் அர்ஜுனனது வரவை எதிர்நோக்கி இருங்கள். அர்ஜுனன் வந்த பிறகு துவாரகையில் யாரும் இருக்க வேண்டாம். குருகுல சிரேஷ்டனான அர்ஜுனன் எங்கு செல்கிறானோ, அவ்விடத்திற்கே அனைவரும் செல்லட்டும். (60,61)</p>
<p class="Text">‘உனது சாமார்த்தியம் போல் நீ எனது குடும்ப மக்களைக் காப்பாற்ற வேண்டும்’ என நான் சொன்னதாக, குந்தியின் மகனான அர்ஜுனனிடம் கூறு. நீயும் துவாரகைவாசிகளான அத்தனை பேர்களையும் அழைத்துக் கொண்டு அர்ஜுனனோடு செல்லவேண்டும். நமக்குப் பின் வஜ்ரன் யதுவம்ச அரசனாகுவான்” என்று கூறினார். (62,63)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு ஸ்ரீகிருஷ்ண பகவான் கூறவே, தாருகனும் ஸ்ரீகிருஷ்ண பகவானைப் பலமுறை வலம் வந்து வணங்கி, அவர் கூறியபடியே துவாரகைக்குப் புறப்பட்டுப் போனான். பேரறிஞனான அந்த தாருகனும் ஸ்ரீகிருஷ்ணன் கூறியபடி துவாரகை சென்று அனைத்து விஷயங்களையும் கூறி, அர்ஜுனன் வந்ததும் அவனிடமும் முழு விவரங்களையும் கூறி, பின்பு வஜ்ரனுக்குப் பட்டாபிஷேகமும் செய்வித்தான். (64,65)</p>
<p class="Text">இங்கு பகவான் ஸ்ரீகிருஷ்ணனும் அனைத்து ஜீவராசிகளுக்குள்ளும் வியாபித்திருக்கும் வாசுதேவ சொரூபமான பரப்பிரும்மம் ‘தான்’ என்று நினைத்து, சகலப் பிரபஞ்சங்களையும் தாண்டி நிற்கும் தன் சொரூபத்திலே நின்று தியானித்து, துரியநிலையிலே நிலையாக நின்று பள்ளி கொண்டார். (துரியநிலை:— விழிநிலை, தூக்கநிலை, கனாநிலைகளை கடந்த நான்காவது நிலை.) (66,67)</p>
<p class="Text para-style-override-7">முனிவரே! அப்போது துர்வாச முனிவர் அளித்த சாபத்தைப் பெருமைப்படுத்தும் பொருட்டு ஒரு முழந்தாளின் மேல் மற்றொரு திருவடியை வைத்துக் கொண்டு யோகநித்திரை கொண்டருளினார். (68)</p>
<p class="Foot-Note">(<span class="char-style-override-7">குறிப்பு:—</span> ஒருமுறை துர்வாச மகரிஷி ஸ்ரீகிருஷ்ணனது திருமாளிகைக்கு எழுந்தருள, பகவான் அவரது திருவடிகளை அலம்பி உபசாரம் செய்தார். இதைக் கண்ட துர்வாசர் “ஹே கிருஷ்ணா! என் திருவடிகளைக் கழுவின அந்த பாத தீர்த்தத்தை உனது உடல் முழுவதும் தடவிக் கொள்” என்று கூறினார். பகவானும் ‘அந்தணரது பாததீர்த்தம் தன் காலில் படக் கூடாதே’ என்றெண்ணி, தன் கால்களைத் தவிர மீதி உடல் முழுவதும் தடவிக் கொண்டார். இதைக் கண்டு சினம் கொண்ட துர்வாசர் “உன் காலில் அடிபடட்டும்” என்று சபித்தார். இக்கதை மகாபாரதத்தில் வருகிறது.)</p>
<p class="Text">அப்பொழுது தூள் செய்து கடலில் கொட்டிய இரும்பு உலக்கையின் சிறிய துகளைத் தன் அம்புக்கு முள்ளாக வைத்துக் கொண்டிருந்த ஜரன் என்கிற வேடன் அங்கு வந்தான். (69)</p>
<p class="Text">அந்தணரே! தொலைவிலிருந்து கண்ட அந்த வேடன் இறைவனது திருவடியை ‘மான்’ என்று நினைத்து, அந்த அம்பை இந்தத் தாளின் (பாதத்தின்) அடிப்புறத்தில் எய்தான். (70)</p>
<p class="Text">பின்பு அந்த வேடன் அருகில் வந்து பார்க்க, அங்கு நான்கு திருத்தோள்களோடு ஒளிமயமாக விளங்கும் ஒரு மனிதனைக் கண்டான். அவ்வாறு கண்டவன் உடனே அவரது திருவடிகளில் விழுந்து பலமுறை வணங்கி கருணை காட்ட வேண்டும், அருள்புரிய வேண்டும்” எனப் பலமுறை வேண்டிக் கொண்டு “நான் மான்தான் தலையை நிமிர்த்தி நிற்கிறதென்று நினைத்து இப்பிழையைச் செய்துவிட்டேன். மன்னித்தருள வேண்டும். இந்த பாவத்தினால் என்னுடல் பற்றி எரிகிறது. என்னை மன்னித்துக் காத்தருள வேண்டும்” என்று வேண்டினான். (71,72)</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது பகவான் அவனிடம் அருள் கொண்டு “வேடனே! நீ சிறிதும் பயப்பட வேண்டாம். எனதருளால் நீ இப்பொழுதே தேவர்களது உலகான சுவர்க்கத்தை அடைவாய்” என்றருளிச் செய்தார். (73)</p>
<p class="Text">இவ்வாறு பகவான் கூறவே, அங்கே ஒரு திவ்விய விமானம் வந்தது. பகவானது கிருபா கடாக்ஷத்தினால் அவ்வேடன் அந்த விமானத்தில் ஏறிச் சுவர்க்கம் சென்றான். (74)</p>
<p class="Text">அவ்வேடன் தன் மானிட உடலோடு சுவர்க்கம் சென்றதும், பகவான் ஸ்ரீகிருஷ்ணன் அழிவற்றதும், நினைத்தற்கப்பாற்பட்டதும், வாசுதேவ ஸ்வரூபமாயும், தூயதாயும், பிறப்பற்றதாயும், மரணமிலா அமரநிலை எய்ததாயும், அளக்க முடியாததாயும், அனைத்து ஜீவராசிகளிலும் எங்கும் நிறைந்து விளங்குவதாயும், பிரும்மசொரூபமாயும் விளங்கும் ஸ்ரீவிஷ்ணு பகவானிடம் தனது ஆத்மாவைக் கொண்டு லயமாகும்படிச் செய்து, இந்த மானிட உடலைச் சேர்ந்த முக்குணங்களைக் கடந்த திருமேனியை விட்டு அருளினார். (75,76)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்தேழாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-9-38">முப்பத்தெட்டாவது அத்தியாயம் — யாதவர்களின் ஈமச்சடங்கும், பரீக்ஷித் அரசுக்கட்டில் ஏறுதலும், பாண்டவர்கள் சுவர்க்கம் அடைதலும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! துவாரகை வந்த அர்ஜுனன் ஸ்ரீபலராமன், ஸ்ரீகிருஷ்ணன் மற்றும் உள்ள யாதவர்களின் திருமேனிகளைத் தேடிக் கண்டு அவர்களுக்கு முறைப்படி ஈமச்சடங்குகளைச் செய்தான். (1)</p>
<p class="Text">அப்போது ருக்மிணிபிராட்டி முதலிய ஸ்ரீகிருஷ்ணனது தேவிமார்கள் எண்மரும் ஸ்ரீகிருஷ்ண பகவானது திருமேனியைக் கட்டிக் கொண்டு தீப்புகுந்தனர். (2)</p>
<p class="Text">கற்பரசியான ரேவதியும் பலராமனுடைய திருமேனியைக் கட்டிக் கொண்டு, ஸ்ரீபலராமனுடைய திருமேனியைத் தீண்டி மகிழ்ந்ததால் மிக்க குளிர்ந்ததுபோல் தோன்றிய கொழுந்துவிட்டெரியும் தீயில் புகுந்தாள். (3)</p>
<p class="Text">இந்த வருத்தச் செய்தியைக் கேட்டு உக்ரசேனர், வசுதேவர், தேவகி மற்றும் ரோகிணி ஆகியவர்களும் அக்னியில் நுழைந்தனர். (4)</p>
<p class="Text">அதன்பின் அர்ஜுனன் அவர்கள் அனைவருக்கும் முறைப்படி ஈமச்சடங்குகளைச் செய்துவிட்டு, வஜ்ரன் மற்றும் கண்ணனுடைய பல தேவிமார்களையும் மற்றுமுள்ள சுற்றத்தார்களையும் அழைத்துக் கொண்டு துவாரகையிலிருந்து வெளியே வந்தான். (5)</p>
<p class="Text">ஸ்ரீகிருஷ்ணனுடைய ஆயிரக்கணக்கான மனைவிமார்கள், வஜ்ரன் மற்றுமுள்ள சுற்றத்தார்கள் ஆகிய அனைவரையும் வெகுகவனமாகப் பாதுகாப்புடன் அழைத்துக் கொண்டு, அர்ஜுனன் துவாரகையிலிருந்து மெதுவாக வெளியேறினான். (6)</p>
<p class="Text">மைத்திரேயரே! ஸ்ரீகிருஷ்ண பகவான் இந்நிலவுலகை நீத்துச் சென்றவுடன் சுதர்மா என்கிற தேவசபையும், பாரிஜாத மரமும் சுவர்க்கம் சென்று சேர்ந்தது. (7)</p>
<p class="Text">என்றைய தினம் ஸ்ரீகிருஷ்ண பகவான் இந்நிலவுலகை விட்டுத் தன் சோதிக்கு எழுந்தருளினாரோ, அன்றைய தினமே அழுக்கு உடம்பு கொண்ட பெருந்திறல் கொண்ட ‘கலிபுருஷன்’ இந்நிலவுலகிற்கு வந்தான். (அதாவது தான் பூமியில் வருவதற்கேற்ற காலத்தை எதிர்நோக்கியிருந்தான் ‘கலி’ என்று பொருள்.) (8)</p>
<p class="Text">இவ்வாறு மக்கள் எவருமில்லாமல் பாழான அந்த துவாரகையைச் சமுத்திரம் விழுங்கி விட்டது. ஸ்ரீகிருஷ்ணன் வசித்தத் திருமாளிகையை மட்டும் கடல் கொள்ளவில்லை. அந்தணரே! அதை விழுங்குவதற்கு இன்றும் கடலுக்குத் திறனில்லை. ஏன் தெரியுமா? அங்கே பகவானான ஸ்ரீகிருஷ்ணன் எப்போதும் சான்னித்தியமாக எழுந்தருளி இருக்கிறாரன்றோ! (9,10)</p>
<p class="Text">பகவானது திவ்விய அருளைப் பெற்ற அந்த மாளிகை மிகவும் தூய்மையானது, புண்ணியமானது, அனைத்துப் பாவங்களையும் போக்கவல்லது. அத்தலத்தை ஒருவன் தரிசித்த மாத்திரத்திலேயே அவனது பாவங்கள் அனைத்தும் தீயினில் தூசாகும். முனிவரேறே! அர்ஜுனன் தான் அழைத்து வந்த துவாரகை நகரத்து மக்கள் அனைவரையும் தனம், தானியம் முதலிய செழிப்புள்ள பஞ்சநதம் (பஞ்சாப்) என்னுமிடத்தில் குடியமர்த்தினான். (11,12)</p>
<p class="Text">தனது கணவனின்றிக் கவலையுற்றிருக்கும் அநேகவாயிரம் பெண்டிர்களை அர்ஜுனன் ஒருவன் மட்டும் அழைத்துக் கொண்டு செல்வதைக் கண்டு திருடர்களுக்கு பேராசை உண்டாயிற்று. பேராசையினால் இழுக்கப்பட்ட இதயமுடைய பாவிகளான அந்தத் திருடர்கள் மதம் கொண்டவர்களாகத் தங்களுக்குள் இவ்வாறு பேசிக் கொண்டனர். (14)</p>
<p class="Text">“இதோ பாருங்கள்! அர்ஜுனன் ஒரு வில்லாளி. இவன் ஒருவனாக நாதனில்லாத அநேகப் பெண்களை நம் எதிரிலேயே அழைத்துச் செல்கிறான். நம்மைக் கடந்தல்லவா செல்கிறான். நமது பலம் என்னவாயிற்று? இது நமக்கு கேவலமல்லவா? (15)</p>
<p class="Text">இவன் பீஷ்மர், துரோணர், ஜயத்ரதன், கர்ணன் ஆகிய நகரத்தில் உள்ளவர்களைக் கொன்றோம் என்கிற செருக்குக் கொண்டவன். கிராமத்திலிருக்கும் நம்முடைய பலத்தை அறியாதவன் போலும். (16)</p>
<p class="Text">நாம் தடியை ஆயுதமாகக் கொண்டிருப்பதைப் பார்த்து, அவன் இவர்களுக்கு என்ன தெரியும்? இவர்களுக்கு என்ன பலம் இருக்கப் போகிறது? நாட்டுப்புறத்தாரான நம் கையிலே காண்டீபம் என்னும் வில் இருக்கிறது என்றெண்ணி நம்மை அவமதித்துச் செல்கிறான். நமக்கு இந்த உயர்ந்த தோள்களும் கைகளும் இருந்து என்ன பயன்?” (17)</p>
<p class="Text">இவ்வாறு பேசிக் கொண்ட அந்த ஆயிரமாயிரம் திருடர்கள் அனைவரும் தடிகளையும் ஓட்டாங்குச்சுகளையும் ஆயுதமாகக் கொண்டு நாதனற்ற அந்த துவாரகை நகரத்து மக்கள் மேல் பாய்ந்தனர். (ஓட்டாங்குச்சு = மட்கலவோடு = மண்பாண்டம்) (18)</p>
<p class="Text">அப்பொழுது அர்ஜுனன் அந்தத் திருடர்களை பயமுறுத்தி “அடே பாவிகளே! நீங்கள் உயிரோடிருக்க ஆசையானால் திரும்பிச் சென்றுவிடுங்கள்” என்று சற்றே சிரித்தவண்ணம் கூறினான். (19)</p>
<p class="Text">ஆனால், மைத்திரேயரே! அந்தத் திருடர்கள் அர்ஜுனனது வார்த்தைகளை அலட்சியம் செய்து பகவானுடைய பெருஞ்செல்வத்தையும் அப்பெண்டிர்களையும் கவர்ந்தனர். (20)</p>
<p class="Text">அப்பொழுது வீரனான அர்ஜுனன் திவ்வியமான அழியாததுமான தன் ‘காண்டீபம்’ என்னும் வில்லை நாணேற்ற நினைத்தான். ஆனால், அவனால் நாணேற்ற முடியவில்லை. (21)</p>
<p class="Text">எவ்வளவோ கஷ்டப்பட்டு வருந்தி நாணேற்றியும் அது தளர்ந்தே போயிற்று. மேலும் அஸ்திரங்களைப் பிரயோகிக்க நினைத்து, அந்தந்த அஸ்திரங்களை நினைவுக்குக் கொண்டுவர பெருமுயற்சி எடுத்தும் மந்திரங்கள் அவனது நினைவிற்கு வரவில்லை. (22)</p>
<p class="Text">அப்பொழுது கோபம் கொண்ட அர்ஜுனன் பகைவர்கள் மேல் அம்புகளை எய்தான். ஆனால், அவைகளோ பகைவர்கள் மேல்பட்டு அவர்கள் மேல் தோலை மட்டும் காயப்படுத்தின. (23)</p>
<p class="Text">அர்ஜுனனது வீரம் மழுங்கியது போல் முன்பு காண்டவ வனத்தை எரித்தபோது அக்னிதேவனால் தரப்பட்ட எடுக்க எடுக்கக் குறையாத அம்புகளுடைய அம்பறாத்தூணியிலும் அம்புகள் அழிந்து போயின. (24)</p>
<p class="Text">(இவ்வாறு அந்த திருடர்களுடன் போர்புரியும் அர்ஜுனனுக்கு அனைத்து இடையூறுகளும் தோன்றின.) அப்பொழுது அந்த அர்ஜுனன் “நான் முன்பு எந்த அம்புகளைக் கொண்டு அநேக மன்னர்களை வென்றேனோ, அவையனைத்தும் ஸ்ரீகிருஷ்ணனுடைய பலத்தினால்தானே அன்றி என் பலத்தினால் அல்ல” என்று நினைத்தான். (25)</p>
<p class="Text">இவ்வாறு நினைத்து அர்ஜுனன் பார்த்துக் கொண்டிருக்கையில் அந்த வேடர்கள் அப்பெண்களை இழுத்துச் சென்றனர். சில பெண்கள் மனம் போனபடி இங்குமங்கும் ஓடினர். (26)</p>
<p class="Text">பாணங்கள் காலியான பிறகு தனஞ்ஜயனான அர்ஜுனன் தன் வில்லின் நுனியால் அவர்களை அடிக்கத் தொடங்கினான். ஆனால் முனிவரே! அந்த அடிகளும் மிகவும் மெல்லியதாகத் தாக்கத் திறனற்று இருந்ததைக் கண்டு அந்த திருடர்கள் அர்ஜுனனைக் கண்டு நகைத்தனர். (27)</p>
<p class="Text">முனிவரே! இவ்வாறு அர்ஜுனன் பார்த்துக் கொண்டிருக்கும்போதே மிலேச்சர்களான அந்த திருடர்கள் விருஷ்ணி, அந்தக வம்சத்தைச் சேர்ந்த அனைத்துப் பெண்களையும் கவர்ந்து சென்றனர். (28)</p>
<p class="Text">எப்பொழுதும் வெற்றிவீரனாகத் திகழ்ந்த அந்த அர்ஜுனன் மிகவும் துக்கித்து “அந்தோ! என்ன கஷ்டம்? என்ன கஷ்டம்? பகவான் என்னை ஏமாற்றிவிட்டுச் சென்றுவிட்டாரே. (29)</p>
<p class="Text para-style-override-7">அதே வில்தானே இப்பொழுது என் கையில் இருப்பது. அதே அஸ்திரங்கள், அதே ரதம், அதே குதிரைகள். ஆனால் இவையனைத்தும் வீணாயினவே? எதைப் போல் எனில், வேதம் ஓதாத அந்தணனுக்கு அளித்த தானம் போலன்றோ வீணாயிற்று. (30)</p>
<p class="Foot-Note para-style-override-7">(<span class="char-style-override-7">குறிப்பு:—</span> வேதமோதி அதன் பொருளறியாதவன், ஒரு தானத்தைப் பெறுவானானால் அத்தானத்தால் செய்தவனது பாவமும் தொலையாது, வாங்கியவனும் பாவத்திற்குள்ளாவான். ஓதியவன் எப்பொழுதும் வேதத்தையே கூறுவதால் கொடுத்தவனது பாவமும், வாங்கியவனது பாவமும் தீயில் பட்ட பஞ்சு போலாகும்.</p>
<p class="Foot-Note para-style-override-7">இதைப் பற்றி மனுஸ்ம்ருதி (3/142) கூறுகிறது——</p>
<p class="Foot-Note-Slok">யதே<span class="char-style-override-38">2</span>ரிணே பீ<span class="char-style-override-38">3</span>ஜமுப்த்வா</p>
<p class="Foot-Note-Slok">ந வப்தா லப<span class="char-style-override-38">4</span>தே ப<span class="char-style-override-38">2</span>லம் ।</p>
<p class="Foot-Note-Slok">ததா<span class="char-style-override-38">2</span> அந்ருசே ஹவிர்த<span class="char-style-override-38">3</span>த்வா</p>
<p class="Foot-Note-Slok para-style-override-7">ந தா<span class="char-style-override-38">3</span>தா லப<span class="char-style-override-38">4</span>தே ப<span class="char-style-override-38">2</span>லம் ॥</p>
<p class="Foot-Note">உப்பு மண்ணில் விதைத்த விதை அதை விதைத்தவனுக்கு எவ்வாறு பயன் தராதோ, அவ்வாறு வேத அத்யயனம் செய்யாதவனுக்கு தானம் கொடுத்தால் அது பயன் தராது.)</p>
<p class="Text">அந்தோ! தெய்வபலமே பலம். அதுவே உயர்ந்த பலம். இன்று அந்தப் பெரியோனான ஸ்ரீகிருஷ்ணன் என்னோடில்லை. அதனால்தானே எனக்குத் தோல்வியும் அந்த வேடர்களுக்கு வெற்றியும் கிடைத்தது. (31)</p>
<p class="Text">இதோ பாருங்கள். பாரதப் போரில் போரிட்ட அதே எனது தோள்கள்தான் இப்போதும் உள்ளன. அதே என் கைமுஷ்டிதான், அதே குருக்ஷேத்திரமான இடம்தான், அன்று போரிட்ட அதே அர்ஜுனன்தான். ஆனால், புண்ணியமே வடிவெடுத்த அந்த ஸ்ரீகிருஷ்ணன் இன்று இல்லாமையால் எனது பலம் முழுவதும் பலம் இழந்து வீணாயினவே! (32)</p>
<p class="Text">உண்மையில் நான் அர்ஜுனனாய் இருந்ததும், பீமன் பீமனாக இருந்ததும் எல்லாம் அந்த ஸ்ரீகிருஷ்ணனுடைய திருவருளினால்தான். இன்று அவன் இல்லாததாலன்றோ ‘மகாரதி’ எனப் பெயர் பெற்ற எனக்கு இந்த வேடர்களிடம் தோல்வி நேரிட்டது” என்று கூறிக் கதறி அழுதான். (33)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறி அழுதுகொண்டே தன் நகரமான இந்திரப்பிரஸ்தத்திற்கு வந்து அங்கு யதுகுலத்தோனான வஜ்ரனை யாதவர்களுக்கு மன்னனாக்கினான். (34)</p>
<p class="Text">அதன்பின் அங்கிருந்து அஸ்தினாபுரிக்கு வரும் வழியில் ஒரு காட்டில் ஸ்ரீவேதவியாச முனிவரைச் சந்தித்தான். பின் அவரருகில் சென்று மிக்க வணக்கமாய் அவரது திருவடிகளில் வீழ்ந்து வணங்கினான். (35)</p>
<p class="Text">அப்பொழுது அந்த வேதவியாச பகவான் தன் பாதங்களில் வீழ்ந்து வணங்கி வெகுநேரம் ஒன்றும் பேசாமல் இருக்கின்ற அர்ஜுனனைப் பார்த்து அருளிச் செய்யலானார். (36)</p>
<p class="Text para-style-override-7">“அர்ஜுனா! இன்று ஏன் நீ பொலிவிழந்து காணப்படுகிறாய்? ஆடு, கழுதை முதலியவைகளின் கால் துகள்களுக்குப் பின் சென்றாயோ? பசு, அந்தணர் யாரையாவது கொன்றாயா? உனது நெடுநாளைய ஆசை ஏதாவது நிறைவேறவில்லையா? எந்தவொரு துக்கத்தினால் நீ இவ்வாறு பொலிவிழந்து காண்கிறாய்? (37)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அஜாரஜ: க<span class="char-style-override-38">2</span>ராஜ:</p>
<p class="Foot-Note-Slok">ததா<span class="char-style-override-38">2</span> ஸம்மார்ஜநீரஜ:</p>
<p class="Foot-Note-Slok">தீப மஞ்சகயோச்சா<span class="char-style-override-38">2</span>யா</p>
<p class="Foot-Note-Slok">ஶக்ரஸ்யாபி ஶ்ரியம் ஹரேத்</p>
<p class="Foot-Note-Right">— நீதி சாஸ்திரம்</p>
<p class="Foot-Note">ஆடு, கழுதை, துடைப்பம் ஆகிய மூன்றிலிருந்து வெளிவரும் தூசிப்படலம் மற்றும் தீபம், கட்டில் இவற்றின் நிழல் ஆகியவை நம் மேல்பட்டால் இந்திரனுடைய செல்வமானாலும்கூட அதையும் அழித்துவிடும்.)</p>
<p class="Text">குலம் வளரப் பிள்ளைப்பேறு வேண்டி விவாகம் செய்துகொள்ள விரும்பியவன் எவனாவது உன்னிடம் வந்து யாசிக்க, நீ அவனைத் திரஸ்காரம் செய்தாயா? புணரக்கூடாத பெண்ணோடு நீ புணர்ந்தாயா? நீ எதனால் இவ்வளவு பொலிவிழந்து காணப்படுகிறாய்? (38)</p>
<p class="Text">அர்ஜுனா! ருசியுள்ள உணவை அந்தணர்களுக்குத் தராமல் நீ ஒருவனாகவே அருந்தினாயா? ஏழை—எளியவர்களின் சொத்தை அபகரித்தாயா? (39)</p>
<p class="Text">அர்ஜுனா! முறத்தின் காற்றுப்படும்படி எங்கேயாவது நின்றாயா? கொள்ளிக்கண் உடையவனால் பார்க்கப்பட்டாயா? வேறு எதனால் நீ பொலிவிழந்து இருக்கிறாய்? (40)</p>
<p class="Text">அல்லது நகம் பட்ட நீரைத் தொட்டாயா? தண்ணீரைக் குடங்களில் கொண்டு போகும்போது அதனின்றும் தளும்பித் தெறித்த தண்ணீர் உன்மேல் விழுந்ததா? அல்லது போரில் பலமிழந்த தாழ்ந்தவர்களால் வெல்லப்பட்டாயோ? இவ்வாறெல்லாம் இல்லையெனில் நீ ஏன் பொலிவிழந்து காணப்படுகிறாய்?” (41)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு வியாச முனிவர் கேட்கவே, அர்ஜுனன் பெருமூச்செறிந்து சொல்லத் தொடங்கினான்—— “பகவானே! கேளுங்கள்” என்று கூறி, அவன் தான் அடைந்த தோல்வி முதலிய அனைத்து நிகழ்வுகளையும் உள்ளபடியே கூறினான். (42)</p>
<p class="Text"><span class="char-style-override-7">அர்ஜுனன் கூறுகிறான்——</span> “எந்த ஸ்ரீகிருஷ்ணன் எனக்கென தனி பலமாகவும், தேஜஸாகவும், வீர்யமாகவும், பராக்கிரமமாகவும், செல்வமாகவும், பொலிவாகவும் விளங்கினாரோ, அந்த ஸ்ரீகிருஷ்ணன் நம்மை விட்டுவிட்டுச் சென்றுவிட்டார். (43)</p>
<p class="Text">எவர் அனைத்தாகவும், எல்லா வல்லமையும் பெற்றவராகவும் இருந்தும் எங்களிடம் உற்ற நண்பன் போல் சிரித்துப் பேசி மகிழ்ந்து காரியங்களைச் செய்தாரோ, முனிவரே! அந்த ஸ்ரீஹரி நம்மை விடுத்துச் சென்றதால் நாம் அனைவரும் வயலில் வைக்கும் வைக்கோலால் செய்யப்பட்ட பொம்மை போல் ஆகிவிட்டோமே! (44)</p>
<p class="Text">எந்த ஸ்ரீகிருஷ்ணன் எனது தெய்வீக அஸ்திரங்களாகவும், திவ்வியமான பாணங்களாகவும், திருமேனி கொண்ட எனது வில்லான காண்டீபமாகவும், இவற்றிற்கெல்லாம் திறனை அளிப்பவராகவும் இருந்தாரோ, அந்த ஸ்ரீகிருஷ்ணன் நம்மை விட்டு விண்ணுலகம் சென்றார். (45)</p>
<p class="Text">எந்த ஸ்ரீகிருஷ்ணனது அருள்நிறைந்த பார்வையாலே செல்வச்செழிப்பு, வெற்றி, உலகியல் செல்வம், மேன்மை ஆகியன அனைத்தும் எங்களைவிட்டு நீங்காமல் இருந்தனவோ, அந்த பகவானான கோவிந்தன் நம்மைவிட்டுச் சென்றுவிட்டார். (46)</p>
<p class="Text">எவருடைய பிரபாவமான தீயில் பீஷ்மர், துரோணர், கர்ணன், துரியோதனன் முதலிய பலப்பல சூரவீரர்கள் எரிந்து சாம்பலாயினரோ, அந்த ஸ்ரீகிருஷ்ணன் இந்நிலவுலகை விட்டுச் சென்றுவிட்டார். (47)</p>
<p class="Text">பெரியோரே! சக்கரக்கையனான அந்த ஸ்ரீகிருஷ்ணனது பிரிவினால் நான் மட்டுமா, இந்த உலகமே இளமையை இழந்து செல்வமிழந்து பொலிவிழந்து காணப்படுகிறதே! (48)</p>
<p class="Text">எந்த ஸ்ரீகிருஷ்ணருடைய பெருமையினால் தீயென இருந்த என்னில் பீஷ்மர் முதலான மகாரதர்கள் அனைவரும் விளக்கில் வீழ்ந்து மடியும் விட்டில்பூச்சி போல விழுந்து எரிந்து சாம்பலானார்களோ, அந்த ஸ்ரீகிருஷ்ணன் இன்று இல்லாமையால் இடையர்களான இவர்களால் வெல்லப்பட்டேனே. எந்த ஸ்ரீகிருஷ்ணனது பெருமையால் இந்த காண்டீபம் என்னும் வில் மூவுலகிலும் புகழைப் பெற்றதோ, அந்த வில் இன்று ஸ்ரீகிருஷ்ணன் இல்லாமையால் இடையர்களது தடிகளுக்குத் தோற்றுப் போயிற்றே! (49,50)</p>
<p class="Text">முனிவரே! பகவானது ஆயிரக்கணக்கான பெண்டிர்கள் எனது பார்வையில் வந்து கொண்டிருந்தார்கள். அவர்களைக் காப்பாற்ற நான் எவ்வளவோ முயற்சி செய்தும் அந்த இடையர்கள் தங்கள் தடிகளின் பலத்தால் கவர்ந்து சென்றார்கள். (51)</p>
<p class="Text">ஸ்ரீகிருஷ்ணதுவைபாயனரே! தடிகளையே ஆயுதமாகக் கொண்ட அந்த இடையர்கள் இன்று என் பலத்தை அழித்து, என்னால் அழைத்து வரப்பட்ட ஸ்ரீகிருஷ்ணனது அனைத்து தேவிமார்களையும் கவர்ந்து சென்றார்கள். (52)</p>
<p class="Text">இவ்வாறிருக்க, நான் பொலிவிழந்ததில் என்ன ஆச்சரியம் இருக்கிறது? பாட்டனாரே! (பிதாமகரே!) நீசர்களால் அவமானப்பட்டு ஏளனமாகிய களங்கத்தைச் சகித்துக் கொண்டு வெட்கமின்றி இன்னும் உயிரோடிருக்கின்றேனே. அதுவன்றோ ஆச்சரியம்!” (இவ்வாறு அர்ஜுனன் வியாசரிடம் கூறிப் பரிதாபப்பட்டான்.) (53)</p>
<p class="Text"><span class="char-style-override-7">வியாசர் (பதில்) கூறுகிறார்——</span> “பார்த்தனே! நீ ஏன் வெட்கப்படுகிறாய்? நீ வருந்துவதும் சரியல்ல. அனைத்து ஜீவராசிகளின் நிலையும் இவ்வாறுதான். (54)</p>
<p class="Text">பாண்டுகுமாரனே! காலந்தான் சகல ஜீவராசிகளின் மேன்மைக்கும் தாழ்மைக்கும் காரணமாகும். ஆகவே, அர்ஜுனா! இந்தத் தோல்வியோ வெற்றியோ காலத்தின் நியதியே என்று கொண்டு தைரியத்தை ஏற்றுக் கொள். (55)</p>
<p class="Text">நதிகள், கடல்கள், மலைகள், இந்நிலவுலகம் முழுவதும் மற்றும் தேவர்கள், மனிதர்கள், பறவைகள் மற்றுமுள்ள விலங்குகள், மரங்கள், ஊர்வனவான ஜந்துக்கள் ஆகிய அனைத்தும் காலத்தினாலேயே தோற்றுவிக்கப்பட்டன, காலத்தினாலேயே அழிக்கப்படுகின்றன. ஆகவே, இவ்வாறு அனைத்தும் காலத்திற்கு வசமானது என்பதை நன்கறிந்து கொண்டு நீ அமைதி கொள். (56,57)</p>
<p class="Text">தனஞ்ஜயனே! நீ பகவான் ஸ்ரீகிருஷ்ணனைப் பற்றிக் கூறிய பெருமைகள் அனைத்தும் உண்மைதான். ஏனெனில், தாமரைக்கண்ணனான ஸ்ரீபகவான் கண்ணனே காலசொரூபியன்றோ. அவன் இந்த பூமியின் பாரத்தைக் குறைப்பதற்காகவே இந்நிலவுலகில் திருவவதாரம் செய்து அருளியவன். முன்பொரு சமயம் அந்த பூமிபிராட்டி தீய அரசர்களின் தீயொழுக்கத்தினால் தருமம் நீங்கி, அதர்மம் பெருகிப் பாரம் தாங்க முடியாமல் தேவர்களுடைய சபைக்குச் சென்றாள். (58,59)</p>
<p class="Text">அப்பொழுது அந்த தேவர்கள் எல்லோரும் வணங்கி வேண்டவே காலசொரூபனான ஸ்ரீஜனார்த்தனன் இந்நிலவுலகில் கண்ணனாகத் திருவவதாரம் செய்தான். இப்பொழுது அந்த தீய மன்னர்கள் முழுவதுமாக அழிக்கப்பட்டனர். ஆகவே, பகவானது வந்த காரியமும் முடிவடைந்தது. பார்த்தனே! விருஷ்ணி வம்சத்தவர்கள், அந்தக வம்சத்தவர்கள் ஆகிய யதுகுலத்தோர் முழுவதுமாக அழிக்கப்பட்டுவிட்டார்கள். அந்த இறைவனுக்கு இம்மண்ணுலகில் செய்வதற்குண்டான காரியங்கள் எதுவும் பாக்கியில்லை. (60,61)</p>
<p class="Text">ஆகவே, தன் காரியங்கள் முடிவடைந்ததும் பகவான் தன் விருப்பப்படித் தன்னுலகிற்குச் சென்றுவிட்டார். தேவதேவனான இந்தப் பிரபு உலகப்படைப்பின் போது படைத்தலையும், உலகைக் காத்தருளும்போது காத்தலையும் எப்படிச் செய்கிறானோ, அதேபோலத்தான் அழிக்கும் காலத்தில் அந்த அழித்தலையும் செய்கிறான். இப்பொழுதோ அவன் அசுரர்கள் முதலியவர்களைக் கொன்றாயிற்று, வேலை ஒன்றுமில்லை. ஆகவே அவர் சென்றுவிட்டார். (62)</p>
<p class="Text">பார்த்தனே! நீ உனது தோல்வியைக் கண்டு வருந்தாதே. நல்ல காலம் வருமேயானால் மனிதர்களால் போற்றப்படுகிறான். (63)</p>
<p class="Text">அர்ஜுனா! பீஷ்மர், துரோணர், கர்ணன் முதலிய பெருத்த மகாரதர்கள் அனைவரும் போரில் உன் ஒருவனாலேயே கொல்லப்பட்டார்களே. அது அவர்களுக்கு காலத்தினால் ஏற்பட்ட அவமானமல்லவா? அதுவும் பலத்தில் தாழ்ந்தவனான உன் ஒருவனால் ஏற்பட்டது. (64)</p>
<p class="Text">எவ்வாறு ஸ்ரீகண்ணனின் மகிமையால் நீ அவர்கள் அனைவரையும் கொன்று அவமானத்திற்கு உள்ளாக்கினாயோ, அதேபோலத்தான் இப்பொழுது அந்த திருடர்களினால் நீ அவமானம் அடைந்தாய். (65)</p>
<p class="Text">உலகநாதனான, தேவதேவனான அந்த கண்ணபிரான்தான் அனைத்து ஜீவராசிகளின் திருமேனிகளிலும் நீக்கமற நிறைந்து இவ்வுலகைக் காத்தருள்கிறார். காலம் வரும்பொழுது அனைத்து ஜீவராசிகளையும் அழிக்கவும் அழிக்கிறார். (66)</p>
<p class="Text">குந்தியின் புதல்வனே! உனக்கு எப்பொழுது நல்ல காலம் பிறந்ததோ, அப்பொழுது ஸ்ரீஜனார்த்தனான பகவான் உனக்கு நண்பனாக இருந்து உதவி செய்தான். எப்பொழுது உனது நல்ல காலம் முடிந்ததோ, அப்பொழுது உனது பகைவர்கள் மேல் அந்த பகவானது கருணை பார்வை இருந்தது. (67)</p>
<p class="Text">கங்கை மைந்தர் பீஷ்மபிதாமகர் முதலிய பெருவீரர்கள் ஐவைரையும் (கௌரவர்கள் அனைவரையும்) நீ கொல்வாய் என்பதை எவன் நம்புவான்? அதேபோல இப்பொழுது நீ இந்தத் திருடர்களிடம் தோற்பாய் என்பதை எவன் நம்புவான்? (68)</p>
<p class="Text">பார்த்தனே! இவையனைத்தும் அனைத்துமாக விளங்கும் அந்த இறைவனது திருவிளையாடல்களே ஆகும். நீ அன்று கௌரவர்களை வென்றதும், இன்று இந்த திருடர்களிடம் தோற்றதும் அந்த பகவானது திருவிளையாடலே. (69)</p>
<p class="Text">அர்ஜுனா! நீ அந்தத் திருடர்களினால் கவரப்பட்ட பெண்களைப் பற்றிக் கவலை கொள்வாயெனில், நான் அதனுடைய உண்மை ரகசியத்தைப் பற்றிக் கூறுகிறேன். (70)</p>
<p class="Text">முன்பொரு காலத்தில் அஷ்டாவக்ர மகரிஷி என்னும் அந்தணன் ஒருவர் ஜலத்தில் நின்று கொண்டு பல வருடங்கள் பரப்பிரும்மத்தை நினைத்து ஜபம் செய்து கொண்டிருந்தார். (71)</p>
<p class="Text">அப்பொழுது அசுரர்களை வென்ற மகிழ்ச்சியில் தேவர்கள் அனைவரும் சுமேரு பர்வதத்தில் ஓர் உற்சவத்தைக் கொண்டாடினார்கள். அவ்விழாவில் கலந்து கொள்வதற்காக வந்த ரம்பை, திலோத்தமை முதலிய ஆயிரக்கணக்கான தேவமாதர்கள் வழியில் இந்த முனிவரைக் கண்டு வணங்கிப் புகழ்ந்து துதித்தார்கள். (72)</p>
<p class="Text">அந்த தேவமாதர்கள் கழுத்தளவுள்ள நீரில் மூழ்கித் தவம் செய்வது கண்டு மிகுந்த வணக்கமாக வினயமாகத் துதித்து வணங்கினார்கள். (73)</p>
<p class="Text">கௌரவர்களில் சிறந்த அர்ஜுனா! அந்த அஷ்டாவக்ர மகரிஷி எவ்வாறு துதித்தால் மகிழ்ச்சி கொள்வாரோ, அவ்வாறு அந்த அப்சரப்பெண்டிர்கள் துதித்தனர். (75)</p>
<p class="Text"><span class="char-style-override-7">அஷ்டாவக்ர மகரிஷி கேட்கிறார்——</span> ‘பெண்டிர்களே! நீங்கள் துதித்ததால் மகிழ்ச்சி கொண்டேன். உங்களுக்கு எது விருப்பமோ, அதை என்னிடம் வரமாகப் பெற்றுக் கொள்ளுங்கள். கிடைக்கக் கூடாததாக இருப்பினும் உங்கள் விருப்பத்தை நிறைவேற்றுவேன்.’ (76)</p>
<p class="Text">இதைக் கேட்டு வேதத்தில் புகழப்பட்ட அந்த ரம்பை, திலோத்தமை முதலிய அப்சரப் பெண்டிர்கள், ‘அந்தணரே! நீங்கள் மகிழ்ந்ததே போதும். அதுவே எங்களுக்குப் பெரும் வரமாகும்’ என்று கூறினர். (77)</p>
<p class="Text">ஆனால், மற்ற அப்சரப் பெண்டிர்கள், ‘அந்தணரே! நீங்கள் எங்கள் மேல் மகிழ்ச்சி கொண்டீர்கள் என்பது உண்மையானால், நாங்கள் அனைவரும் புருஷோத்தமரான ஸ்ரீபகவானையே பதியாக அடையவேண்டும்’ என்று வேண்டினார்கள். (78)</p>
<p class="Text"><span class="char-style-override-7">வியாசர் கூறுகிறார்——</span> இதைக் கேட்ட முனிவரும் ‘அவ்வாறே ஆகுக’ என்று வரமளித்து அந்த நீர்நிலையிலிருந்து வெளியே வந்தார். அவ்வாறு அவர் வெளியே வந்தபோது அவரது உடல் எட்டு இடத்தில் வளைந்திருப்பதைக் கண்ட அப்சரப் பெண்டிர்கள் தங்கள் சிரிப்பை அடக்கிக் கொள்ள முயற்சி செய்தும் அடக்க முடியாமல் சிரித்தார்கள். இதைக் கண்ட முனிவர் கோபம் கொண்டு சாபத்தை அளித்தார். (79,80)</p>
<p class="Text">‘நீங்கள் எனது கோணலான உடலைக் கண்டு சிரித்து அவமானம் செய்தீர்கள். ஆகவே, நீங்கள் அனைவரும் என் அனுக்கிரகப்படி பகவானான புருஷோத்தமனைப் பதியாக அடைந்தும், திருடர்கள் கைகளில் அகப்பட்டுக் கொண்டு அவமானம் அடைவீர்களாக’ என்று சபித்தார். (81,82)</p>
<p class="Text"><span class="char-style-override-7">வியாசர் கூறுகிறார்——</span> இவ்வாறான சாபத்தைக் கேட்டு வருந்திய அந்த அப்சரப் பெண்டிர்கள் நடுங்கி மீண்டும் அவரைத் துதித்து வேண்டவே, அம்முனிவரும் சினம் அடங்கி கருணை கொண்டு ‘நீங்கள் திருடர்கள் கைகளில் அகப்பட்டாலும் உடனே விண்ணுலகை அடைவீர்கள்’ என்று வரமளித்தார். (83)</p>
<p class="Text">இவ்வாறு அந்த அஷ்டாவக்ர முனிவரது சாபத்தினால் அந்த தேவப்பெண்டிர்கள் ஸ்ரீகிருஷ்ண பகவானைப் பதியாகப் பெற்றும் பின் திருடர்கள் கைகளில் அகப்பட்டுக் கொண்டார்கள். (84)</p>
<p class="Text">பாண்டவனே! ஆகவே, நீ இந்த விஷயத்தில் சிறிதும் துன்பப்பட வேண்டாம். ஏனெனில், அகில உலகநாதனான பகவானாலேயே இந்த யதுகுலம் முழுவதும் நாசமாக்கப்பட்டது. (85)</p>
<p class="Text">மேலும் உங்களுக்கும் இவ்வுடலை விட்டு நீங்கும் காலம் மிக அருகிலேயேதான் உள்ளது. ஆகவேதான் அந்த பகவான் உனது பலம், தேஜஸ், வீரியம் மற்றும் பெருமை ஆகிய அனைத்தையும் தன்னுள் இழுத்துக் கொண்டார். (86)</p>
<p class="Text para-style-override-7">எது தோன்றியதோ, அதற்கு அழிவு நிச்சயமாக உண்டு. உயர உயரத் தாழ்வும் நிச்சயம் வரும். அப்படியே கூடியதற்குப் பிரிவும், சேர்த்து வைத்த பொருளுக்குச் செலவும் நிச்சயமாக ஏற்படும். இதை அறிந்த அறிஞன் நன்மை வந்த காலத்தில் மகிழ்ச்சியும், தீமை வந்த காலத்தில் துயரமும் அடைய மாட்டான். நன்மையில் மகிழ்ச்சியும் தீமையில் துயரமும் அடைபவன் அறிவாளி அல்ல. இவ்வாறான சான்றோர்களது நடத்தையைக் கண்டு மற்றவர்களும் அந்த ஆசரணத்தையே அனுசரிக்கிறார்கள். (87,88)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">யத்<span class="char-style-override-38">3</span>யதா<span class="char-style-override-38">3</span>சரதி ஶ்ரேஷ்ட:</p>
<p class="Foot-Note-Slok">தத்ததே<span class="char-style-override-38">3</span>வேதரோ ஜந: ।</p>
<p class="Foot-Note-Slok">ஸ யத்ப்ரமாணம் குருதே</p>
<p class="Foot-Note-Slok">லோகஸ்தத<span class="char-style-override-38">3</span>நுவர்ததே ॥</p>
<p class="Foot-Note-Right para-style-override-9">— ஸ்ரீமத் பகவத்கீதை 3/21)</p>
<p class="Text">ஆகவே மனிதச்சிரேஷ்டனே! இதை நீ நன்கு அறிந்து கொண்டு உனது சகோதரர்களுடன் அரசாட்சி முழுவதையும் துறந்து தவம் செய்ய கானகம் செல். (89)</p>
<p class="Text">இப்பொழுது நீ சென்று தர்மநந்தனான யுதிஷ்டிரனிடம் நான் கூறியது முழுவதையும் கூறி, நாளைக்கே உடன்பிறந்தாரோடு கானகம் செல்வதற்கான முயற்சியை மேற்கொள்” என்று வியாச முனிவர் கூறியருளினார். வியாச முனிவர் இவ்வாறு கூறவே அர்ஜுனன் அஸ்தினாபுரம் சென்று யுதிஷ்டிரர், பீமசேனன், நகுலன், சகதேவன் ஆகியவர்களிடம் தான் கண்டு அனுபவித்ததையும், வியாச முனிவர் கூறியதையும் ஒன்றுவிடாமல் கூறினான். (90,91)</p>
<p class="Text">பாண்டவர்கள் அனைவரும் அர்ஜுனன் வாயிலாக வியாச முனிவர் கூறியதைக் கேட்டு, பரீக்ஷித்திற்கு குரு ராஜ்யத்தைப் பட்டாபிஷேகம் செய்துவிட்டு வனம் சென்றார்கள். (92)</p>
<p class="Text">மைத்திரேயரே! பகவானான வாசுதேவன் யது வம்சத்தில் அவதரித்து எந்தெந்த திருவிளையாடல்கள் புரிந்தாரோ, அவையனைத்தையும் நன்கு விளக்கி உமக்கு இதுவரை கூறினேன். (93)</p>
<p class="Text">எவரொருவன் பகவான் ஸ்ரீகிருஷ்ணனின் இக்கதையை கேட்பாரோ, அவர் அனைத்துப் பாவங்களினின்றும் விடுதலை பெற்று முடிவில் ஸ்ரீவிஷ்ணுலோகமான ஸ்ரீவைகுந்தத்தைப் பெறுவார். (94)</p>
<p class="Chapter-End">ஸ்ரீவிஷ்ணுபுராணம் ஐந்தாவது அம்சத்தில் முப்பத்தெட்டாவது அத்தியாயம் முற்றிற்று.</p>
<p class="End">ஐந்தாவது அம்சம் முற்றிற்று</p>
<p class="Small-Head para-style-override-4">॥ ஹரி: ஓம் தத் ஸத் ॥<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-10">ஆறாவது அம்சம்</p>
<p class="Sub-Heading" id="toc_marker-10-1">முதல் அத்தியாயம் — கலியுகத்தின் நெறிமுறைகளை வர்ணித்தல்</p>
<p class="Text"><span class="char-style-override-7">மைத்திரேயர் கேட்கிறார்——</span> பராசர முனிவரே! இதுவரை தாங்கள் சிருஷ்டியின் கிரமம், சந்திர—சூரிய வம்ச பரம்பரை, மன்வந்தரங்களின் நிலை மற்றும் வம்சங்களின் சரித்திரங்கள் ஆகியனவற்றை நன்கு விரிவாக விளக்கிக் கூறினீர்கள். (1)</p>
<p class="Text">இப்பொழுது நான் கற்ப காலத்தின் முடிவில் மகாப்பிரளயம் என்ற பெயர் கொண்ட இவ்வுலகின் சர்வநாசத்தை உள்ளபடி கேட்க விரும்புகிறேன். (தயவு செய்ய வேண்டும்.) (2)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! கல்பாந்தத்திலும், பிராகிருதத்திலும் பிரளயம் எவ்வாறு உண்டாகிறது என்பதையும் ஜீவராசிகள் எவ்வாறு அழிகின்றன என்பதையும் கூறுகிறேன், அதைக் கேளுங்கள். (3)</p>
<p class="Text">அந்தணரே! மனிதர்களின் ஒரு மாதம் பித்ருக்களுக்கு ஒரு நாள். மனிதர்களது ஒரு வருடம் தேவர்களுக்கு ஒரு நாள். இரண்டாயிரம் சதுர்யுகங்கள் பிரும்மதேவருக்கு ஒரு நாள். (4)</p>
<p class="Text">சத்தியயுகமான கிருதயுகம், திரேதாயுகம், துவாபரயுகம், கலியுகம் ஆகிய நான்கும் கூடியது ஒரு சதுர்யுகம். இந்நான்கும் சேர்ந்து தேவகணக்கின்படி பன்னிரண்டாயிரம் வருடங்கள் என்று கூறப்படுகிறது. (5)</p>
<p class="Text">மைத்திரேயரே! ஒவ்வொரு மன்வந்தரத்திலும் முதல் கிருதயுகத்தையும், கடைசியான கலியுகத்தையும் நீக்கி, மற்ற சதுர்யுகங்களெல்லாம் பரிமாணக் கணக்கில் சமானமே ஆகும். (6)</p>
<p class="Text">எவ்வாறு முதல் யுகமான கிருதயுகத்தில் பிரும்மதேவர் இவ்வுலகைப் படைத்தாரோ, அதேபோலத்தான் கடைசி யுகமான கலியுகத்தில் அந்தப் படைப்பை அழக்கிறார். (7)</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! கலியுகத்தின் சொரூபத்தை எனக்குக் கூறவேண்டும். அந்த கலியுகத்தில்தானே நான்கு பாதங்களுடைய பகவானான தர்மத்தின் அழிவு ஏற்படுகிறது. (8)</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! கலியுகத்தின் சொரூபத்தைத்தானே நீங்கள் கேட்க விரும்பினீர்கள். அந்த யுகத்தில் என்ன ஏற்படுகிறது என்பதைச் சுருக்கமாகக் கூறுகிறேன், கேளுங்கள். (9)</p>
<p class="Text">கலியுகத்தில் மனிதர்களின் ஒழுக்கம் வருணாசிரம தர்மங்கள் கூறியபடி இருக்காது. அந்த தர்மம் இல்லாதபோது ருக், யஜுஸ், சாமம் என்கிற வேதங்களினாலே உணர்த்தப்பட்ட வேள்வி முதலிய நற்கர்மங்களும் இல்லை. (10)</p>
<p class="Text">அக்கலியுகத்தில் அறநெறிப்படி விவாகங்கள் நடக்காது. குரு, சீடன் என்கிற முறையும் இருக்காது. கணவன், மனைவி ஒருவருக்கொருவர் நடந்து கொள்ளவேண்டிய தர்மமும் இருக்காது. அக்னியில் செய்யவேண்டிய தேவயக்ஞம் என்கிற முறைமையான அனுஷ்டானமும் இருக்காது. (11)</p>
<p class="Text">கலியுகத்தில் எக்குலத்தவனானாலும் திறமை பெற்றவன் எவனோ, அவனே யாவருக்கும் தலைவனாவான். அவன் எந்தக் குலத்தவன் என்கிற நியதி இருக்காது. எந்தக் குலத்தவனானாலும் செல்வம் படைத்தவனே கன்னிகையை விவாகம் செய்து கொள்ளும் சத்பாத்திரம் எனக் கருதப்படுவான். கல்வி, ஒழுக்கம் இதைப் பற்றிய எண்ணமே இருக்காது. (12)</p>
<p class="Text">அந்தக் கலியுகத்தில் அந்தணர்கள் ஏதாவது ஓர் உபாயத்தாலே (தீயவழியில் சம்பாதித்த பொருளானாலும் அதைக் கொண்டாவது) ‘தீட்சிதன்’ என்கிற பெயரைப் பெறுவார்கள். சாஸ்திரங்களில் கூறிய விதியாலே என்பது கிடையாது. பிராயச்சித்தம் (நாம் செய்த பாவத்திற்குக் கழுவாய்) என்பது கலியில் விதிக்கப்பட்டதே, சாஸ்திரங்களில் கூறப்பட்டபடிதான் என்பதில்லை. எந்தவொரு செயலும் பிராயச்சித்தமாக ஏற்றுக் கொள்ளப்படும். (13)</p>
<p class="Text">அந்தணரே! இந்தக் கலியில் யார் எதைச் சொல்கிறார்களோ, அதுவே சாஸ்திரம் என்று கொள்ளப்படும். இந்தக் கலியில் பூத—பிரேத—பிசாசங்களே தேவதைகளாக ஏற்றுக் கொள்ளப்படுவார்கள். எல்லோருக்கும் எந்தவோர் ஆசிரமமும் கைக்கொள்ளப்படலாம். ‘இன்னாருக்கு இந்த ஆசிரமம்தான்’ என்கிற விதிமுறைகள் கிடையாது. (14)</p>
<p class="Text">உபவாசம் இருப்பது, தீர்த்தயாத்திரை முதலியன செய்து உடலை வருத்திக் கொள்வது, தானம் கொடுப்பது, தவம் செய்வது ஆகியன அனைத்தும் அவரவர்கள் விரும்பியபடியே ஆகும். அதுவே தர்மநியதி என்றும் ஏற்றுக் கொள்ளப்படும். (15)</p>
<p class="Text">இந்த கலியுகத்தில் சிறிது செல்வம் இருந்தாலும் அவனே தனவான் (செல்வந்தன்) என்ற செருக்குக் கொள்வான். பெண்களுக்குக் கூந்தல் நீளமும் அடர்த்தியும் கொண்டதாக இருந்தால், அதனாலே ‘தாங்களே அழகிகள்’ என்கிற செருக்கு தோன்றும். (16)</p>
<p class="Text">கலி பெருகப் பெருக தங்கம், மணி, முத்து, ரத்தினம், வஸ்திரங்கள் ஆகியன குறைந்து அழியும்போது, மங்கையர்கள் தங்கள் கூந்தலையே அலங்காரமாகப் பெற்றிருப்பார்கள். (17)</p>
<p class="Text">பெண்கள் தங்கள் கணவன்மார்கள் பணக்காரர்களாக இல்லையெனில் அவனை விட்டு விடுவார்கள். கலியுகத்தில் பணக்காரர்களே பெண்களுக்குக் கணவன்மார்கள் ஆவார்கள். (18)</p>
<p class="Text">ஒருவன் எவ்வளவுதான் தூற்றப்பட வேண்டியவனாக இருந்தாலும் அவன் அதிகமான செல்வத்தை அள்ளித் தருவானேயாகில் அவனே மக்களுக்குத் தலைவனாகுவான். அச்சமயம் நற்குலப்பிறப்பு, நல்லொழுக்கம் ஆகியன ஒருவன் தலைவனாவதற்குக் காரணமாக மாட்டா. (19)</p>
<p class="Text">கலியுகத்தில் பணம் சம்பாதிப்பது முழுக்க வீட்டிற்கேயன்றி, தானம் செய்து புண்ணியம் சம்பாதிக்க அல்ல. அதேபோல புத்தியும் தனம் சேர்ப்பதிலேயே நிற்கிறதேயன்றி, ஆன்மஞானம் பெறவேண்டும் என்பதில் இல்லை. பொருள் முழுவதும் தனது சுகத்திற்காகவும், தான் அனுபவிப்பதற்காகவுமே அன்றி, விருந்தோம்பல் முதலிய நற்கர்மங்களுக்காக அல்ல. (20)</p>
<p class="Text">கலியுகத்தில் பெண்கள் அழகிய புருஷர்களைப் பெறவேண்டுமென்ற விருப்பத்தால் விபசாரிகளாகத் திரிவார்கள். ஆண்களோ தவறான வழியில் சென்று பணம் சேகரிக்க வேண்டுமென்று விரும்புவார்கள். (21)</p>
<p class="Text">அந்தணரே! பெரும்பாலோர் தங்கள் நண்பர்கள் பன்முறை எடுத்துச் சொன்னாலும் நல்வழியைப் பின்பற்றாமல், தங்கள் எண்ணங்களையும் செயலையுமே பெரிதாகக் கொண்டு அரைக்காசுக்காகவும் தங்களது க்ஷேமத்தைப் புறக்கணிப்பார்கள். (22)</p>
<p class="Text">நான்காம் வர்ணத்தவர்கள் அந்தணர்களையும் ‘தங்களைப் போல்தானே இவர்களும்’ என்று அந்தணர்களுக்குச் சமமாகத் தங்களையும் நினைத்துக் கொள்வார்கள். பால் தருவதனால் அல்லவோ பசுக்களுக்குப் பெருமை. இல்லையென்றால் அதை எவனாவது மதிப்பானா? கலியுகத்தில் அனைத்து மக்களும் பசியின் கொடுமையினால் தாக்கப்பட்டு, ‘எங்கு மழையின்மை வந்திடுமோ?’ என்கிற பயத்தில் ஆகாயத்தையே பார்த்துக் கொண்டிருப்பார்கள். (23,24)</p>
<p class="Text">உணவு கிடைக்காமையால் மனிதர்கள் தவசிகளைப் போலக் காய்கிழங்குகள், இலை, வேர் முதலியனவற்றைப் புசித்துக் கொண்டு அதன் தயவில் உயிர் வாழ்வார்கள். மழையின்மையால் பஞ்சம் தோன்றித் துன்பமுற்று தற்கொலையும் செய்து கொள்வார்கள். (25)</p>
<p class="Text">கலியுகத்தில் பொருளில்லாத மக்கள் சாமர்த்தியம் இல்லாமையால் தங்களது சுகமும் ஆனந்தமும் அழிந்து எப்பொழுதும் பஞ்சத்தையும் துன்பத்தையுமே அனுபவிப்பார்கள். (26)</p>
<p class="Text">இந்தக் கலியில் மக்கள் நீராடாமலேயே உணவு உண்பார்கள். அன்றன்று செய்யவேண்டிய ‘ஔபாசனம்’ என்கிற தீ வளர்த்தல், தேவதைகளைப் பூசித்தல், விருந்தோம்பல், பித்ரு தேவதைகளுக்குச் செய்யவேண்டிய பிண்டதானம், உதகதானம் ஆகியனவற்றைச் செய்ய மாட்டார்கள். தங்கள் வயிறு நிரம்புதலையே கவனிப்பார்கள். (27)</p>
<p class="Text">இக்கலியுகத்தில் பெண்கள் உலகியல் சுகத்தை மிகவும் விரும்புவார்கள். அவர்கள் உடல் மெலிந்து, ஆனால் அதிகமான உணவு உட்கொள்பவர்களாக, அதிக மக்களைப் பெற்று செல்வமின்றி வருந்துவார்கள். (28)</p>
<p class="Text">மேலும் இரண்டு கைகளினாலும் தலையைச் சொறிந்து கொண்டு தன் கணவன், மாமனார், மாமியார் முதலியவர்கள் கூறுவதைக் கவனிக்காது அனாதரவு (மரியாதையின்மை) செய்து, அவர்களை எதிர்த்துப் பேசுவார்கள். (29)</p>
<p class="Text">கலியுகத்தில் பெண்கள் உடல் தூய்மையின்றித் தங்கள் வயிறு வளர்ப்பதிலேயே நிலைநின்று, தீயஎண்ணம் கொண்டவர்களாகக் கடுகடுப்பாகப் பேசுபவர்களாகவும், பொய் சொல்பவர்களாகவும் இருப்பார்கள். (30)</p>
<p class="Text">இந்தக் கலியுகத்தில் உள்ள குலப்பெண்டிர்கள், என்றும் தீய ஒழுக்கம் கொண்டவர்களாகத் தீய ஒழுக்கம் உடையவர்களையே விரும்புபவர்களாகத் தங்கள் கணவன்மார்களிடம் தவறாக நடந்து கொள்பவர்களாக ஆவார்கள். (31)</p>
<p class="Text">பிரும்மசாரிகளும் வைதிகநெறியில் கூறப்பட்ட ஒழுக்கநெறியில் நில்லாமல் வேதம் ஓதுவார்கள். இல்லறத்தார்களோ ஔபாசனம் முதலிய அக்னி காரியங்களைச் செய்யாமல், நல்ல சத்பாத்திரங்களில் தானம் செய்யாமல், வீணாகச் செலவு செய்வார்கள். (32)</p>
<p class="Text">வானப்பிரஸ்த ஆசிரமிகள் காடுகளில் கிடைக்கும் கிழங்கு, பழங்கள் ஆகியவைகளை விடுத்து, கிராமத்தில் கிடைக்கும் உணவை ஏற்பார்கள். துறவிகளோ தன் சுற்றத்தார், நண்பர்கள் என்கிற தளையில் சிக்கியிருப்பார்கள். (33)</p>
<p class="Text">கலியுகத்தில் அரசர்கள் மக்களைக் காப்பதை விடுத்து, வரி என்கிற பெயரில் மக்களது பணத்தைச் சூரையாடுவார்கள். இக்கலியுகத்தில் எவர்களிடம் அதிக அளவில் யானைகள், குதிரைகள், தேர்கள் ஆகியன இருக்கின்றனவோ, அவர்களே அரசர்கள் ஆவார்கள். எவர்கள் சக்தியற்றவர்களோ அவர்கள் பணியாட்கள் ஆவார்கள். (34,35)</p>
<p class="Text">வைசியர்கள் தங்களது குலத்தொழிலான உழவு, வாணிபம் முதலியனவற்றைத் துறந்து சிற்பம் செய்தல் முதலிய தொழில்களைச் செய்து, தங்கள் ஜீவனத்தைக் கழிப்பார்கள். மேலும் நான்காம் வர்ணத்தாருடைய தொழிலையும் மேற்கொள்வார்கள். (36)</p>
<p class="Text">நான்காம் வருணத்தவர்கள் துறவிகளின் சின்னங்களை மேற்கொண்டு பிச்சை எடுத்து உண்பார்கள். மேலும் பல மக்கள் தங்களைப் பூசிக்கும்படியாகச் செய்து கொண்டு போலி வேடதாரிகளாகப் பாஷண்டிகளாகத் திரிவார்கள். (37)</p>
<p class="Text">மக்கள் பஞ்சத்தினாலும் வரிச்சுமையாலும் துன்பமுற்று எங்கு கோதுமை, யவம் முதலிய தானியங்கள் நன்கு விளைகிறதோ, அந்த தேசங்களை நோக்கிச் செல்வார்கள். (38)</p>
<p class="Text">அந்த கலிகாலத்தில் வருணாசிரம நெறிகள் சீரழிந்து வேதநெறிகள் இல்லாமற்போக, பாஷண்ட மதங்களைக் கைக்கொண்டு, மக்கள் வேதநெறிக்குப் புறம்பான அதர்மநெறிகளைப் பின்பற்றுவதால் மக்களின் ஆயுள் குறைகிறது. (39)</p>
<p class="Text">சாஸ்திரங்களுக்கு எதிராகக் கடுந்தவம் இயற்றுவதாலும் மன்னர்களின் குற்றங்களினாலும் மக்களுக்கு இளம்வயதிலேயே மரணம் நேரிடும். (40)</p>
<p class="Text">பெண்பிள்ளைகள் ஆறேழு வயதுக்குள்ளாகவே பிள்ளைப்பேறு பெறுவார்கள். ஆண்பிள்ளைகள் ஒன்பது—பத்து வயதிற்குள் பிள்ளைப்பேறு உண்டாக்கும் திறம் படைத்தவர்களாக ஆவார்கள். பன்னிரண்டு வருடங்களுக்குள்ளாகவே மக்களது கேசம் நரைக்க ஆரம்பித்துவிடும். இந்தக் கலி முதிர்ச்சியில் எவரும் இருபது வருடங்களுக்கு மேல் பிழைத்திருக்க மாட்டார்கள். (41,42)</p>
<p class="Text">இந்தக் கலிகாலத்தில் மக்கள் அற்ப அறிவுள்ளவர்களாகவும், வீணாகத் தவவேடம் அணிந்தவர்களாகவும், தீயஎண்ணம் கொண்டவர்களாகவும் இருப்பார்கள். ஆதலால் கொஞ்ச காலத்திலேயே நசித்துப் போவார்கள். (43)</p>
<p class="Text">மைத்திரேயரே! தர்மநெறி எவ்வளவுக்கெவ்வளவு குறைந்து வருகிறதோ, அவ்வளவுக்கவ்வளவு கலிகாலம் பெருகிக் கொண்டிருக்கிறதென்பதை புத்திசாலிகள் அறிந்து கொள்ள வேண்டும். (44)</p>
<p class="Text">மைத்திரேயரே! எப்பொழுது வேதத்தின் மேல் நம்பிக்கை, குறைந்து நாத்திகர்களான பகுத்தறிவாளர்கள் அதிகமாகிறார்களோ, அப்பொழுது அறிவாளிகள் ‘கலிகாலம் முற்றி வருகிறது’ என்று கொள்ளவேண்டும். எப்பொழுதெல்லாம் வைதிகநெறிகளைப் பின்பற்றுபவர்களான சான்றோர்களுக்குக் குறைவு நேரிடுகிறதோ, அப்பொழுது அறிவாளிகள் ‘கலி முற்றிவிட்டது’ என்று கொள்ளவேண்டும். (45,46)</p>
<p class="Text">மைத்திரேயரே! எப்பொழுது நல்லோர்கள் தொடங்கிச் செய்யும் நற்காரியங்களுக்கு உண்டான பயன் கிடைக்காமல் போகிறதோ, அப்பொழுது பண்டிதர்கள் கலியுகம் முதிர்ந்து நிற்கிறது என்றறிய வேண்டும். எப்பொழுதெல்லாம் வேள்விகளுக்குப் பயன் தரும் பகவான் புருஷோத்தமனைக் குறித்து வேள்விகளைச் செய்யாமல் விடுகிறார்களோ, அப்போது அது கலியின் மகத்துவம் என்றெண்ண வேண்டும். (47,48)</p>
<p class="Text">எப்பொழுது வேதங்களில் உள்ள நெறிமுறைகளில் ஆசை போய், பாஷண்ட மதங்களில் மக்களது மனம் விருப்பத்தைக் கொள்கிறதோ, அப்பொழுது கலியுகம் முற்றிவிட்டது என்று அறிவுள்ளவன் எண்ணவேண்டும். (49)</p>
<p class="Text">மைத்திரேயரே! இந்தக் கலியுகத்தில் எப்பொழுது மக்கள் வேடதாரிகளான பாஷண்டிகளின் சொற்களைக் கேட்டு அதற்கு வசியமாவார்களோ, அப்பொழுது ஜகன்னாதரான பகவான் ஸ்ரீமந்நாராயணரது பூசையைச் செய்யாமல் விட்டுவிடுவார்கள். (50)</p>
<p class="Text">அந்தணரே! இக்கலி சமயத்தில் மக்கள் பாஷண்ட மதத்தில் விருப்பு கொண்டு வேதங்கள் எதற்கு? தேவர்கள் எதற்கு? அந்தணர்களால் என்ன பயன்? தண்ணீர் விட்டுக் கழுவுவதனாலே என்ன தூய்மை ஏற்படப் போகிறது? என்று கேள்விகள் கேட்டுப் பிதற்றித் திரிவார்கள். (51)</p>
<p class="Text">அந்தணரே! இவ்வாறான அதர்மங்களினாலே கலியுகத்தில் மழை அற்பமாகவே பெய்யும். வயல்கள், கழனிகள் அற்பமான பயிரையே விளைவிக்கும், பழங்கள் சாறற்றதாக இருக்கும். (52)</p>
<p class="Text">இக்கலியுகத்தில் மக்கள் உடுத்தும் துணிகள் சணற்கோணிகள் போல் இருக்கும். மரங்கள் பெரும்பாலும் வன்னி மரங்களாகவே இருக்கும். நான்கு வர்ணத்தவர்களும் பொதுவாக நான்காம் வர்ணத்தவர்களது ஒழுக்கத்தையே ஏற்று இருப்பார்கள். (53)</p>
<p class="Text">‘கலி பிறந்தது’ என்பதற்கு அடையாளம் என்ன தெரியுமா? தானியங்கள் அணுக்கள் போலச் சிறிதாக இருக்கும். பொதுவாக ஆடுகளின் பால்தான் கிடைக்கும். சந்தனாதி பூச்சுக்களெல்லாம் கோரைக்கிழங்கின் பூச்சுப்போல் ஆகும். (54)</p>
<p class="Text">முனிவரே! இந்தக் கலியுகத்தில் மக்களுக்குப் பெரியோர்கள் யார் தெரியுமா? மாமனாரும் மாமியாரும்தான் (தாய்—தந்தையர்கள் அல்ல). மேலும் முனிவரே! மனங்கவர் மனைவியும் மைத்துனனுமே உற்ற நண்பர்கள். (55)</p>
<p class="Text">மேலும் தாய்தந்தையர்களிடம் அன்பு கொள்ளாமல் மாமனார்—மாமியார்களையே முக்கியமாகக் கொண்டு “யார் யாருக்குத் தந்தை? யார் யாருக்குத் தாய்? அவனவன் அவனவனது முற்பிறவியில் செய்த புண்ணிய—பாவங்களுக்கேற்ப பிறக்கிறான், மரிக்கிறான்” என்று வேறு சொல்வார்கள். (56)</p>
<p class="Text">இந்தச் சமயத்தில் அற்ப அறிவுள்ளவர்கள் சொல், மனம், உடல் ஆகிய மூன்றினாலும் தூய்மையற்றவர்களாக, அதற்கு அடிமைபூண்டு தினந்தோறும் பாவச்செயல்களையே புரிந்து வருவார்கள். (57)</p>
<p class="Text">திறலற்றவர்கள், ஆசார—ஒழுக்கமற்றவர்கள், வெட்கமற்றவர்கள் ஆகியவர்களுக்கு எந்தெந்த துன்பங்கள் வருமோ, அந்த துன்பங்களெல்லாம் கலிகாலத்தில் வரும். (58)</p>
<p class="Text">இவ்வாறு இக்கலிகாலத்தில் உலகில் வேதமத்யயனம் செய்தல், ‘வஷட்’ என்று கூறி வேள்வி புரிதல், ‘ஸ்வதா’ என்று கூறி பிதிர்களுக்கு உண்டான சிராத்தம் செய்தல், ‘ஸ்வாஹா’ என்று கூறி ஹோமம் செய்தல் ஆகியன அனைத்தும் இல்லாமல் இருந்தாலும், ஆங்காங்கே சிறிது தர்மம் ஒளிந்து கொண்டிருக்கும். (59)</p>
<p class="Text para-style-override-7">இவ்வாறான கலியுகத்தில் எவனாவது ஒருவன் மிகக்குறைவான தர்மத்தைச் செய்ய முயற்சி மேற்கொண்டாலும் போதும். அது கிருதயுகத்தில் பெருந்தவம் செய்து எவ்வளவு புண்ணியம் அடைவானோ, அவ்வளவு புண்ணியத்தை அடையலாம். (60)</p>
<p class="Foot-Note para-style-override-14"><span class="char-style-override-7">கலியின் பெருமைகள் பற்றி :—</span></p>
<p class="Foot-Note-Slok">த<span class="char-style-override-38">4</span>ர்ம: ப்ரவ்ரஜிதஸ்தப: ப்ரசலிதம்</p>
<p class="Foot-Note-Slok">சத்யம் ச தூ<span class="char-style-override-38">3</span>ரே க<span class="char-style-override-38">3</span>தம்</p>
<p class="Foot-Note-Slok"> ப்ருத்வீ மந்த<span class="char-style-override-38">3</span>ப<span class="char-style-override-38">2</span>லா: நரா:</p>
<p class="Foot-Note-Slok">கபடிநச்சித்தம் ச ஶாட்யோர்ஜிதம் ।</p>
<p class="Foot-Note-Slok"> ராஜாநோ<span class="char-style-override-39">ऽ</span>ர்த்<span class="char-style-override-38">2</span>த<span class="char-style-override-38">2</span>பரா: ந ரக்ஷணபரா:</p>
<p class="Foot-Note-Slok">புத்ரா: பிதுர்த்<span class="char-style-override-38">3</span>வேஷிண:</p>
<p class="Foot-Note-Slok"> ஸாது<span class="char-style-override-38">4</span>: ஸீத<span class="char-style-override-38">3</span>தி துர்ஜந:ப்ரப<span class="char-style-override-38">4</span>வதி</p>
<p class="Foot-Note-Slok para-style-override-7">ப்ராப்தே கலௌ து<span class="char-style-override-38">3</span>ர்யுகே<span class="char-style-override-38">3</span> ॥</p>
<p class="Foot-Note para-style-override-7">தருமம் கழலும். தவம் அசைந்தாடும். சத்யம் என்பது வெகுதூரம் சென்றுவிடும். பூமி குறைவான பயிர்பச்சைகளைத் தரும். வேடதாரிகளது மனது பகை மனப்பான்மை கொள்ளும். மன்னர்கள் மக்களைக் காப்பதை விடுத்துப் பணத்தைச் சேர்ப்பதில் ஈடுபடுவர். குழந்தைகள் பெற்றோர்களைப் பகைப்பர். சாதுக்கள் துன்பப்படுவார்கள். தீயவர்கள் முன்னேறுவார்கள். இவ்வளவும் துஷ்ட யுகமான கலியுகத்தில் நேரும்.</p>
<p class="Foot-Note-Slok">யத்ர பா<span class="char-style-override-38">4</span>ர்யாகி<span class="char-style-override-38">3</span>ரோ வேதா:</p>
<p class="Foot-Note-Slok">யத்ர த<span class="char-style-override-38">4</span>ர்மோ<span class="char-style-override-39">ऽ</span>ர்த்த<span class="char-style-override-38">2</span> ஸாத<span class="char-style-override-38">4</span>நம் ।</p>
<p class="Foot-Note-Slok">யத்ர ஸ்வப்ரதிபா<span class="char-style-override-38">4</span>மாநம்</p>
<p class="Foot-Note-Slok">தஸ்மை ஸ்ரீ கலயே நம: ॥</p>
<p class="Foot-Note-Right">— நீலகண்ட தீக்ஷிதர் — கலிவிடம்பனம் 100</p>
<p class="Foot-Note">எந்தக் கலியுகத்தில் மனைவி சொல்லே வேதமோ, தர்மம் என்பது பொருள் சேர்க்கவோ, எங்கு தன் புத்தியே ‘நல்லது—தீயது’ என்பதை அளக்கும் அளவுகோலோ, அந்தக் கலியுகத்திற்கு வணக்கம்.</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் முதலாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-2">இரண்டாவது அத்தியாயம் — கலியுகத்தில் பெண்கள் மற்றும் சூத்திரர்களின் பெருமை குறித்து ஸ்ரீவியாசர் கூறல்</p>
<p class="Text"><span class="char-style-override-7">பராசரர் கூறுகிறார்——</span> சான்றோரே! மகாபுத்திமானான ஸ்ரீவியாசரும் இந்த விஷயத்தில் என்ன கூறினாரோ, அதை நான் உள்ளது உள்ளபடியே கூறுகிறேன், கேளுங்கள். (1)</p>
<p class="Text">ஒரு சமயம் முனிவர்களின் மத்தியில் ஒரு சர்ச்சை நடந்தது. எதைப் பற்றித் தெரியுமா? அது புண்ணியத்தைப் பற்றியது. எந்த சமயத்தில் குறைந்தளவு புண்ணியம் செய்தாலும் அது அநந்தமான பயனைத் தரும்? மேலும் எவர்கள் அதைச் சுலபமாக அனுஷ்டானம் செய்யத் தக்கவர்கள்? (என்பதே அக்கேள்வி.) (2)</p>
<p class="Text">மைத்திரேயரே! இந்த ஐயப்பாட்டை நீக்கியருள வேண்டி அனைத்து முனிவர்களும் ஸ்ரீவியாச முனிவரை அணுகி வேண்டிக் கொள்ள, அவர் இருக்குமிடம் சென்றார்கள். (3)</p>
<p class="Text">அந்தணரே! அவ்வாறு சென்றவர்கள் எனது மகனும், சிறந்த சான்றோனுமாகிய வியாச முனிவரைக் கங்கையில் நீராடிக் கொண்டிருக்கக் கண்டார்கள். (4)</p>
<p class="Text">அவ்வாறு வந்த முனிவர்கள் ஸ்ரீவியாசர் நீராடி முடிக்கும் வரை அந்த கங்கை நதிக்கரையிலுள்ள ஒரு பெரிய மரத்தின் நிழலில் அமர்ந்தார்கள். (5)</p>
<p class="Text">அப்பொழுது கங்கையில் நீராடிக் கொண்டிருந்த எனது மகனான ஸ்ரீவியாசர் நீரிலிருந்து வெளிவந்து அந்த முனிவர்கள் கேட்கும்படியாக “கலியுகமே உயர்வானது. மேலும் நான்காம் வர்ணத்தவர்களான சூத்திரர்களே உயர்ந்தவர்கள்” என்று கூறிவிட்டுப் பின் மறுபடியும் கங்கை நதியில் மூழ்கினர். பின் மீண்டும் நீரிலிருந்து வெளிவந்து “வேளாளர்களே! நீங்களே உயர்ந்தவர்கள்; நீங்களே புண்ணியம் செய்த பாக்கியவான்கள்” என்று உரத்த குரலில் கூறினார். (6,7)</p>
<p class="Text">இவ்வாறு கூறிய முனிவர் திரும்பவும் நீரில் மூழ்கிவிட்டு வெளிவந்து “பெண்களே சிறந்தவர்கள். அவர்கள் பாக்கியசாலிகள். அவர்களைக் காட்டிலும் புண்ணியசாலிகள் யார் இருக்கிறார்கள்?” என்று கூறினார். அதன்பின் எனது பாக்கியமான மகனான ஸ்ரீவியாசர் ஸ்நானத்தை முடித்து நித்திய கர்மானுஷ்டானங்களை முடித்துத் திரும்பி வந்தபோது, அந்த முனிவர் குழாம் வியாசரிடம் வந்து தொழுது நின்றனர். (8,9)</p>
<p class="Text">அவ்வாறு தொழுது நிற்கும் அந்த முனிவர்களுக்குச் சத்தியவதியின் புதல்வரான வியாசர் உட்கார ஆசனம் தந்து உபசரித்து “நீங்கள் அனைவரும் வந்த காரணம் என்னவோ?” என்று விசாரித்தார். அப்பொழுது அந்த முனிவர்கள் “வியாசரே! நாங்கள் ஒரு சந்தேகத்திற்கு விடை தெரிய வேண்டித் தங்களிடம் வந்தோம். அது ஒருபுறம் இருக்கட்டும். இப்பொழுது நீங்கள் வேறொன்றுக்கு விடை கூற வேண்டும். (10,11)</p>
<p class="Text">பகவானே! தாங்கள் நீராடும் பொழுது பலமுறை கலியுகமே உயர்ந்தது, வேளாளர்களே உயர்ந்தவர்கள், பெண்களே போற்றத்தக்கவர்கள், பாக்கியசாலிகள் என்று கூறினீர்களே. அது ஏன்? அதைப் பற்றி முழுமையாகக் கேட்க விரும்புகிறோம். முனிவரே! அது மறைக்க வேண்டிய ரகசியமில்லை எனில் கூறுங்கள். இதற்குப் பின் நாங்கள் எண்ணி வந்த காரியத்தைக் கேட்டுக் கொள்கிறோம்” என்று விண்ணப்பித்தார்கள். (12,13)</p>
<p class="Text"><span class="char-style-override-7">பராசரர் கூறுகிறார்——</span> முனிவர்கள் இவ்வாறு கேட்கவே வியாச முனிவர் சற்றே புன்முறுவல் பூத்துக் கூறலானார்—— “முனிவர்களே! நான் அவர்களைக் குறித்து ‘நல்லது, புண்ணியசாலிகள்’ என்று அடிக்கடி கூறினேனே அதன் காரணத்தைக் கூறுகிறேன், கேட்டுக் கொள்ளுங்கள்.” (14)</p>
<p class="Text"><span class="char-style-override-7">வியாசர் கூறுகிறார்——</span> “அந்தணர்களே! எந்தப் புண்ணிய பலன் கிருதயுகத்தில் பத்து வருட காலம் தவம், பிரும்மசர்யம், ஜபம் முதலியன செய்வதால் கிடைக்குமோ, அந்தப் புண்ணியப் பலன் திரேதாயுகத்தில் ஒரு வருடத்திலும், துவாபரயுகத்தில் ஒரு மாதத்திலும், கலியுகத்தில் ஒரு பகலிரவிலும் அதாவது ஒரு நாளிலும் கிடைக்கும். இக்காரணம் பற்றித்தான் நான் கலியுகத்தை மேன்மையானது என்று கூறினேன். (15,16)</p>
<p class="Text">மேலும் கிருதயுகத்தில் தியானம் செய்வதாலும், திரேதாயுகததில் வேள்விகள் செய்வதாலும், துவாபரயுகத்தில் தேவர்களை ஆராதிப்பதாலும் என்ன பயன் கிட்டுமோ, அந்தப் பலனைக் கலியுகத்தில் கேசவனான ஸ்ரீமந்நாராயணரது திருப்பெயரைச் சொல்வதாலேயே பெறலாகும். (17)</p>
<p class="Text">அறநெறி அறிந்தவர்களே! கலியுகத்தில் சிறிது முயற்சியினாலேயே ஒருவன் பெருத்த தர்மபயனைப் பெறுகிறான். ஆகவேதான் நான் கலியைக் கொண்டாடுகிறேன். (18)</p>
<p class="Text">(இனி, வேளாளன் புண்ணியவான் என்று கூறினேன் அல்லவா. அதற்கான பதிலைக் கூறுகிறேன்——) அந்தணர்களுக்கு முதலில் பிரும்மசரிய விரதத்தை ஏற்றுக்கொண்டு வேதங்களை முறைப்படி கற்க வேண்டும். அதன்பின் அறநெறி நின்று சம்பாதித்த பொருளைக் கொண்டு வேத முறைப்படி வேள்விகளைச் செய்யவேண்டும். (19)</p>
<p class="Text">இதற்கிடையில் இறைவனைப் பற்றிய சொற்களைத் தவிர வீணான வார்த்தைகளைப் பேசுவதும், இறைவனுக்கு அர்ப்பணிக்காத ஆகாரங்களைச் சாப்பிடுவதும், தகுதியற்றவர்களுக்கு ஆடம்பரத்திற்காகவும், பணம் சம்பாதிக்க வேண்டுமென்ற நோக்கத்துடனும் வேள்வி செய்விப்பதும் அவனது வீழ்ச்சிக்குக் காரணமாவதால் அவற்றையெல்லாம் விடுத்து, மனம், சொல், உடல் மூன்றினாலும் தீமைகளைச் செய்யாமல் கட்டுப்பாட்டோடு இருக்க வேண்டும். (20)</p>
<p class="Text">மேலும் இந்த அந்தணர்களுக்கு அவர்களின் முறைக்குத் தப்பி விபரீத காரியங்களைச் செய்வதால் பலவிதக் குற்றங்கள் ஏற்படுகின்றன. இவ்வளவு ஏன்? சாப்பிடுவதிலும் தண்ணீர் அருந்துவதிலும்கூடத் தங்கள் இஷ்டப்படிச் செய்ய முடியாமல் ‘முறைப்படிதான் செய்யவேண்டும்’ என்ற கட்டாயம் உள்ளது. (21)</p>
<p class="Text">ஏனெனில், அவர்களுக்கு எந்தவொரு செயலிலும் சுதந்திரமின்றி முறைப்படிதான் செய்யவேண்டும் என்ற கட்டுப்பாடு உள்ளது. அந்தணர்களே! இவ்வாறு அவர்கள் புண்ணிய உலகங்களை அடைய மிகுந்த இன்னல்களுக்கு ஆளாக வேண்டியுள்ளது. (22)</p>
<p class="Text">ஆனால், வேளாளர்களுக்கோ வேதாத்யயனம், அக்னி காரியம் முதலியன ஏதுமில்லாமல் பாகயக்ஞம் என்கிற உண்டி சமைத்தல் என்கிற ஒரு வேள்வி செய்ய மட்டும் தகுதி பெற்றவர்களாக, அந்தணர்களுக்குப் பணிவிடை செய்வதனாலேயே நற்கதி பெற்று உயர்ந்த உலகங்களை அடைவான். ஆகவே, அந்த வேளாளன் மற்ற வர்ணத்தார்களை விடச் சிறந்தவன், பாக்கியசாலி. (23)</p>
<p class="Text">மேலும் முனிவர்களே! வேளாளர்களுக்கு இது சாப்பிடத்தக்கது, இது சாப்பிடத்தகாதது என்றும், இது பருகத்தக்கது, இது பருகத்தகாதது என்றும் குறிப்பிட்ட நியதியில்லை. ஆகையால்தான் நான் வேளாளர்களை உயர்ந்தவர்கள், பாக்கியசாலிகள் என்று கூறினேன். (24)</p>
<p class="Text">(இனி “பெண்களை பாக்கியசாலிகள், உயர்ந்தவர்கள்” என்று சொன்னேன் அல்லவா? அதற்கான காரணத்தைக் கூறுகிறேன், கேளுங்கள்——) ஆண்களுக்கு தர்மநெறி தவறாமல் பொருளீட்ட வேண்டும். ஈட்டிய பொருளை நன்கு பாதுகாத்து அதை நல்ல வழியில் செலவழிக்க வேண்டும். மேலும் அறநெறி முறை தவறாது வேள்விகளைச் செய்யவேண்டும். (25)</p>
<p class="Text">அந்தணர்களே! இவ்வாறு பணம் ஈட்டுவதிலும் அதைக் காப்பாற்றி வைத்து நல்லவர்களுக்குத் தானம் தருவதிலும் பெருத்த துன்பங்கள் காத்துக் கிடக்கின்றன. மேலும் வேள்விகள் செய்வதிலும் எத்தனை எத்தனை கஷ்டங்கள். இத்தனை துன்பங்களையும் அனுபவிப்பதைப் பார்த்தீர்கள் அல்லவா? (26)</p>
<p class="Text">த்விஜோத்தமர்களே! இவ்வாறு ஆடவர்கள் பற்பல துன்பங்களை அனுபவித்துப் பின் ‘பிராஜாபத்யம்’ முதலான உயர்ந்த உலகங்களைப் பொறுகிறார்கள். ஆனால், பெண்களோ உடல், மனம், சொல் ஆகியவற்றினாலே தன் கணவன்மார்களுக்கு அனுகூலராக இருந்து பணிவிடை செய்வார்களேயானால், தன் கணவருக்குச் சமமாகப் புண்ணிய உலகங்களை அடைவார்கள். இவ்விதம் அதிக வருத்தமில்லாமல் தங்கள் கணவன்மார்கள் வருந்திப் பெறும் உலகங்களைப் பெறுவார்களாகையால் நான் மும்முறை ‘பெண்கள் பாக்கியசாலிகள்’ என்றேன். (27—29)</p>
<p class="Text">அந்தணப் பெருமக்களே! நீங்கள் கேட்டவாறு நான் கூறியதன் ரகசியத்தை உங்களுக்கு விளக்கிக் கூறினேன். இனி நீங்கள் வந்த காரியத்தைப் பற்றி விருப்பம் போல் கூறுங்கள். அதற்கும் விளக்கமாகப் பதில் கூறுகிறேன்.” (30)</p>
<p class="Text">(இவ்வாறு வியாசர் கூற, அப்பொழுது அந்த அந்தணர்கள்——) “முனிவரே! நாங்கள் எதைக் கேட்க வேண்டுமென்று நினைத்து வந்தோமோ, அதற்கான உரிய விடை நீங்கள் கூறிய விவரங்களிலேயே கிடைத்துவிட்டது. ஆகவே, இனி எங்களுக்குக் கேட்க வேண்டிய ஐயம் ஏதுமில்லை” (என்று பதிலிறுத்தனர்). (31)</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது கிருஷ்ணத்துவைபாயனர் என்றழைக்கப்படும் அந்த வியாச முனிவர் சற்றே சிரித்து, வியப்பினால் கண்கள் மலர நிற்கும் அந்த முனிவர்களை நோக்கி, “அந்தணர்களே! நான் எனது ஞானத்திருஷ்டியினால் நீங்கள் கேட்கப் போகும் கேள்வியைத் தெரிந்துகொண்டுதான் ‘கலியுகம் நல்லது, வேளாளர்கள் சிறந்தவர்கள், பெண்கள் பாக்கியசாலிகள்’ என்று கூறினேன். (32,33)</p>
<p class="Text">சிறிது முயற்சியினாலேயே கலியுகத்தில் தர்மம் நற்பயனை அளிக்கிறது. கருணை, அமைதி முதலான ஆன்மகுணங்களாகிற நீரினாலே ஒருவன் அனைத்து பாவங்களாகிய மலத்தைக் கழுவிக் கொள்கிறான். (34)</p>
<p class="Text">அந்தணர்களே! வேளாளர்கள் அந்தணர்களுக்குப் பணிவிடை செய்வதாலேயும், பெண்கள் தங்கள் கணவன்மார்களுக்குச் சேவை செய்வதாலேயும் பெருமுயற்சியின்றி வெகுசுலபமாகவே தர்மத்தின் பெரும் பலனைப் பெறுகிறார்கள். (35)</p>
<p class="Text">ஆகவே, எனது அபிப்பிராயத்தில் இம்மூவரும் சிறந்த பாக்கியசாலிகள் ஆவார்கள். ஏன் என்கிறீர்களா? கிருதயுகம், திரேதாயுகம், துவாபரயுகம் என்கிற மூன்று யுகங்களிலும் அந்தணர்கள் தர்மத்தை ஈட்டுவதில் மிகுந்த துன்பங்களை அனுபவிக்க வேண்டியிருக்கிறது. (36)</p>
<p class="Text">தர்மநெறியாளர்களே! இப்படியாக நான் உங்களது எண்ணத்தை நீங்கள் கேட்காமல் இருக்கும்போதே கூறிவிட்டேன் அல்லவா? இனி நான் என்ன செய்யவேண்டும் கூறுங்கள்.” (37)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு வியாச முனிவர் கூறவே, அதைக் கேட்ட அந்த தபோதனர்கள் ஐயம் நீங்கியவர்களாக மனம் மகிழ்ந்து, அவரைத் திருவடி தொழுது பூசித்து மிகவும் புகழ்ந்து துதித்து வந்த வழியே திரும்பத் தங்களிடம் சென்றார்கள். (38)</p>
<p class="Text">சான்றோரான மைத்திரேயரே! தங்களுக்கும் நான் இந்த ரகசியத்தைக் கூறிவிட்டேன். மிகக் கொடியதான இக்கலியுகத்தில் ஓர் உயர்ந்த நற்குணமும் உள்ளது. அது எது தெரியுமா? அதாவது ஸ்ரீகிருஷ்ணனது திருநாமத்தைக் கூறுவதொன்றே போதுமானது. அதுவே கர்மத்தளைகளை அறுத்தெறிந்து பரமபதத்தைக் கிடைக்கச் செய்யும். (39,40)</p>
<p class="Text">இனி தாங்கள் கேட்டவாறு இவ்வுலகத்தின் அழிவு பிராகிருத பிரளயம் மற்றும் அவாந்திரப் பிரளயம் ஆகிய இரண்டு பிரளயங்களைப் பற்றியும் கூறுகிறேன், கேளுங்கள். (41)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் இரண்டாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-3">மூன்றாவது அத்தியாயம் — நிமிடம் முதலிய காலத்தின் அளவும், நைமித்திகப் பிரளய வருணனையும்</p>
<p class="Text"><span class="char-style-override-7">பராசரர் கூறுகிறார்——</span> அனைத்து ஜீவராசிகளின் அழிவும் நைமித்திகம், பிராகிருதம், ஆத்யந்திகம் என்று மூன்று பிரளயங்களினாலும் உண்டாகிறது. (1)</p>
<p class="Text">இவற்றில் கற்ப முடிவில் பிரும்மதேவரால் ஏற்படும் பிரளயம் ‘நைமித்திகம்’ எனப்படும். இரண்டு பரார்த்தங்கள் கழிந்து விரிஞ்சனான பிரும்மதேவரின் ஆயுள் முடிவில் வரும் பிரளயம் ‘பிராகிருதம்’ எனப்படும். மோக்ஷம் என்கிற பிரளயம் ‘ஆத்யந்திகம்’ எனப்படும். (2)</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! தாங்கள் முதலில் பிராகிருத பிரளயத்தின் அளவை அறிந்து கொள்ள பரார்த்தத்தை இரு மடங்காக்க வேண்டுமென்கிறீர்கள். அந்த பரார்த்தம் என்கிற கணக்கை எனக்கு விளக்கியருள வேண்டும். (3)</p>
<p class="Text para-style-override-7"><span class="char-style-override-7">பராசரர் கூறுகிறார்——</span> அந்தணரே! ஒன்று முதல் ஒன்றுக்கொன்று பத்து மடங்கு அதிகமாய் மேன்மேலும் எண்ணிக்கைகள் உள்ளனவன்றோ, அவற்றில் பதினெட்டாம் இடம் எண்ணும்போது வரும் எண் ‘பரார்த்தம்’ என்றழைக்கப்படும். (4)</p>
<p class="Foot-Note">(<span class="char-style-override-7">குறிப்பு:—</span> இந்தப் பதினெட்டு எண்களின் பெயர்கள் வாயுபுராணத்தில்:— ஒன்று, பத்து, நூறு, ஆயிரம், பத்தாயிரம், நியுதம், பிரயுதம், அற்புதம், நியர்புதம், விருந்தம், கர்வம், நிகர்வம், சங்கம், பத்மம், சமுத்திரம், மத்யம், அந்தம், பரார்த்தம் என்பன.)</p>
<p class="Text">அந்தணரே! இந்த பரார்த்தத்தை இரு மடங்காக்கினால் உண்டாகும் காலத்தில் உண்டாகும் பிரளயம் ‘பிராகிருதப் பிரளயம்’ எனப்படும். இச்சமயத்தில்தான் இந்த வியக்தமான உலகம் முழுவதும் தனக்குக் காரணமான அவ்வியக்தத்தில் லயமாகும் (ஒன்றுசேரும்). (5)</p>
<p class="Text">மனிதனின் ‘நிமிடம்’ என்பது ஒரு மாத்திரை அளவுள்ள அக்ஷரத்தை உச்சரிக்கும் கால அளவிற்குச் சமானமான அளவுள்ளதாக இருப்பதால் அதை ‘மாத்திரை’ என்கிறோம். பதினைந்து நிமிடங்கள் கொண்டது ஒரு ‘காஷ்டை’ ஆகும். முப்பது காஷ்டைகள் சேர்ந்தால் ஒரு ‘கலை’ ஆகும். (6)</p>
<p class="Text">பதினைந்து கலைகள் சேர்ந்தது ஒரு ‘நாடி’ (நாழிகை) என்பதன் அளவு. பன்னிரண்டரை பலம் அளவுள்ள (நிறையுள்ள) தண்ணீரை ஒரு வட்டிலான பாத்திரத்தில் விட்டுப் பார்த்து, பிறகு அத்தண்ணீரைக் கீழே ஊற்றிவிட்டு, அவ்வட்டிலில் ஊசியளவு ஓட்டை போட்டு, மற்றொரு வாயகன்ற பாத்திரத்தில் தண்ணீரைவிட்டு, அதில் இந்த வட்டிலைக் காலியாக இட, அது நிரம்பி முழுகினால் அது ஒரு ‘நாழிகை’யாகும். இவ்விதம் இரட்டித்து இரட்டித்துக் கணக்கிடவும். ஜலப்ரஸ்தம் (ஒருபடி) என்றழைக்கப்படும் இருபது குந்துமணி எடையுள்ள தங்கத்தினால் நான்கு அங்குல நீளமுள்ளதாகச் செய்த ஊசியால் துவாரம் செய்யப்பட்ட மகததேசத்துப் படியளவான ஒரு பாத்திரத்தைத் தண்ணீரில் மூழ்கடிக்க, அந்தப் பாத்திரம் எவ்வளவு நேரத்தில் நீரினால் நிறையுமோ, அவ்வளவு காலம் ஒரு நாழிகை எனப்படும். அல்லது அப்பாத்திரத்தில் விடப்பட்ட தண்ணீர் அந்தத் துவாரத்தினால் வெளியேறும் காலம் ஒரு நாழிகையாகும். (7,8)</p>
<p class="Text">அந்தணரே! இவ்வாறு இரண்டு நாழிகைகள் கொண்டது ஒரு முகூர்த்தம். முப்பது முகூர்த்தங்கள் கொண்டது ஒரு பகலிரவான ஒரு நாளாகும். இவ்வாறு முப்பது நாட்கள் கொண்டது ஒரு மாதமாகும். (9)</p>
<p class="Text">பன்னிரண்டு மாதங்கள் கொண்டது ஒரு வருடம். இந்த வருடம் தேவர்களுக்கு ஒரு பகலிரவாகும். இவ்வாறு இராப்பகல் முன்னூற்று அறுபது சேர்ந்தால் அது தேவர்கள் கணக்குப்படி ஒரு வருடமாகும். (10)</p>
<p class="Text">இவ்வாறு பன்னிரண்டாயிரம் தேவ வருடங்கள் ஒன்றுசேர்ந்தால் அது ஒரு சதுர்யுகமாகும். ஓராயிரம் சதுர்யுகங்கள் ஒன்றுசேர்ந்தால் அது பிரும்மதேவருக்கு ஒரு நாளாகும். (11)</p>
<p class="Text">முனிவரே! இதுவே ‘கல்பம்’ என்றழைக்கப்படும். இந்த காலத்தில், பதினான்கு மனுக்கள் மறைந்தனர். மைத்திரேயரே! இந்த கல்பத்தின் முடிவில் பிரும்மதேவரது நைமித்திகப் பிரளயம் ஏற்படும். (12)</p>
<p class="Text">மைத்திரேயரே! முதலில் அந்த நைமித்திகப் பிரளயத்தின் மிக்க பயங்கரமான சொரூபத்தைக் கூறுகிறேன். அதன்பின் பிராகிருதப் பிரளயத்தின் வருணனையைச் செய்கிறேன். (13)</p>
<p class="Text">ஓராயிரம் சதுர்யுகங்கள் கழிந்தபின் எப்பொழுது இந்நிலவுலகம் அழிந்தது போல் ஆகிறதோ, அப்பொழுது ஒரு நூறு வருட காலம் மிக்க பயங்கரமான மழையின்மை தோன்றும். (14)</p>
<p class="Text">முனிவரேறே! அப்பொழுது பூமியிலுள்ள அற்பமான திறலுள்ள ஜீவராசிகள் அனைத்தும் மழையின்மையால் துன்பங்களை அடைந்து முழுவதுமாக அழிந்து போகும். (15)</p>
<p class="Text">அதன்பின் அழிவற்ற ஸ்ரீவிஷ்ணு பகவான் அனைத்து உலகங்களையும் அழித்தொழிப்பதற்காக ‘ஸ்ரீருத்ரரூபம்’ மேற்கொண்டு அனைத்து ஜீவராசிகளையும் தம்முள் இழுத்துக் கொள்ள முயற்சி மேற்கொள்வார். (16)</p>
<p class="Text">முனிவரே! அப்பொழுது ஸ்ரீவிஷ்ணு பகவான் சூரியனுடைய ஏழு கிரணங்களிலும் இருந்து கொண்டு சகல நீர்நிலைகளிலுள்ள நீரை முழுக்க முழுக்க உறிஞ்சிக் கொள்வார். (17)</p>
<p class="Text">மைத்திரேயரே! இவ்வாறு சகல ஜீவராசிகளிலும் மேலும் பூமியின் அடியிலிருக்கும் நீர் முழுவதையும் உறிஞ்சி நீரை வற்றடித்து, பூமண்டலம் முழுவதையும் வறண்டு போகும்படிச் செய்வார். இவ்வாறு கடல், நதிகள், மலையருவிகள் மற்றும் உள்ள நீர்நிலைகள், பாதாள உலகம் ஆகியவைகளிலுள்ள அனைத்து நீரையும் உறிஞ்சிவிடுவார். (18,19)</p>
<p class="Text">அப்பொழுது இறைவனுடைய மகிமையினாலும், உலகிலுள்ள நீர்நிலைகளிலுள்ள நீரை உறிஞ்சியதாலும், அந்த ஏழு சூரியகிரணங்களும் ஏழு சூரியர்களாக ஆவார்கள். (20)</p>
<p class="Text">அந்தணரே! அப்பொழுது மேலும் கீழும் மற்றும் நாற்புறங்களிலும் ஒளிப்பிழம்பாகி, அந்த ஏழு சூரியன்களும் பாதாளம் வரையிலும் உள்ள மூன்று உலகங்களையும் முழுவதுமாகச் சாம்பலாக்கி விடுவார்கள். (21)</p>
<p class="Text">அந்தணரே! அந்த எரியும் சூரியர்களினால் எரிக்கப்பட்ட மூவுலகங்களிலும் உள்ள மலைகள், நதிகள், கடல்கள் ஆகியன அனைத்தும் ஈரப்பசையற்றதாக ஆகிவிடும். (22)</p>
<p class="Text">அப்பொழுது மூவுலகங்களிலும் உள்ள மரங்கள், செடி—கொடிகள், புல்பூண்டுகள் ஆகியன அனைத்தும் எரிக்கப்பட்ட காரணத்தால் இவ்வுலகம் ஆமை ஓடு போலக் கடினமாகிவிடும். (23)</p>
<p class="Text">அனைத்தையும் அழிக்கத் திருவுள்ளம் கொண்ட ஸ்ரீஹரியான பகவான், காலாக்னி ருத்ர ரூபியாய் ஆதிசேஷனுடைய முகத்திலிருந்து வெளியேறிக் கீழுலகமான பாதாளத்தையும் எரிக்கத் தொடங்குவார். அந்தப் பெருந்தீ பாதாளம் அனைத்தையும் எரித்துவிட்டு, பூமிக்கு வந்து அதையும் எரித்துச் சாம்பலாக்கிவிடும். (24,25)</p>
<p class="Text">பின் அந்தப் பிரளயகாலக் கொடியத்தீ புவர்லோகத்தையும் சுவர்க்கலோகத்தையும் கொளுத்திவிடும். பின் அந்த ஜ்வாலைக்கூட்டம் அங்கேயே சுற்றிக் கொண்டிருக்கும். (26)</p>
<p class="Text">இவ்வாறு அந்தப் பிரளய காலாக்னி சூழ்வதால் அதில் விழுந்து அனைத்து ஜீவராசிகளும் அழிந்த பிறகு, இந்த அனைத்து உலகங்களும் ஒரு கொதிக்கும் சட்டி போல் காணப்படும். (27)</p>
<p class="Text">அதன்பின் ஆணை செலுத்தும் அதிகாரி புருஷர்களாக புவர்லோகம், சுவர்க்க உலகம் ஆகியவற்றில் இருக்கும் மனு முதலியவர்கள் மிகுந்த தாபமுற்றவர்களாக ‘மஹர்லோக’த்திற்குச் செல்வார்கள். அங்கும் பெருந்தாபமுற்று அவ்வுலகத்தினரோடுகூட அதற்கும் மேலான ‘ஜனோ லோக’த்தை அடைவார்கள். அவர்களில் யார் பரப்பிரும்மத்தை அடைய ஆசை கொண்டவர்களோ, அவர்கள் மேலும் கீழுமாகப் பத்து முறை சுற்றிச் சுற்றி ‘தபோலோகம்’, ‘சத்தியலோகம்’ சென்று முடிவில் பரப்பிரும்மத்தை அடைவார்கள். பூமி முதலிய மூன்று உலகிலும் உள்ள மற்றவர்கள் அனைவரும் பரமாத்மாவில் லயப்படுவார்கள். (இரண்டறக் கலப்பார்கள்.) (28,29)</p>
<p class="Text">இவ்வாறு ருத்ரரூபியான ஸ்ரீவிஷ்ணு பகவான் உலகங்கள் அனைத்தையும் எரித்து, பின் தன் மூச்சுக்காற்றிலிருந்து அநேக மேகங்களைத் தோற்றுவிப்பார். (30)</p>
<p class="Text">அதிலிருந்து யானைக்கூட்டங்கள் போல் பிளிரும் பெருத்த இரைச்சலோடு கூடிய மின்னலோடும் இடியோடும் கூடிப் பிரளயகால மேகமான ஸாம்வர்த்தம் என்னும் பயங்கரமான மேகம் ஆகாயத்தில் தோன்றும். (31)</p>
<p class="Text">அவற்றில் சில மேகங்கள் கருநெய்தல் பூப்போலவும், சில ஆம்பல் பூப்போலவும், சில கருஞ்சிவப்பாகவும், சில பொன்னிறமாகவும், சில புகை நிறமாகவும், சில அரக்கு நிறமாகவும், சில வைடூர்ய மணிக்கு ஒப்பாகவும், சில இந்திரநீல மணியைப் போலவும், சில சங்கு முல்லைகளுக்குச் சமமாகவும், இன்னும் சில மை நிறமாகவும், சில தம்பலப்பூச்சிகளின் நிறமாகவும், வேறு சில தீக்கொழுந்து போலவும், சில மனச்சிலை போலவும், சில கூந்தற்பனை போலவும், சில ‘காஷம்’ என்கிற பறவையின் சிறகைப் போலவும் விளங்கும். (32—35)</p>
<p class="Text">அந்தப் பெரிய மேகங்களின் உருவம் பெரிய நகரங்களைப் போலவும், மலைகளைப் போலவும், சூதாட்டம் ஆடும் அரங்கம் போல் மிகப்பெரியதாகவும், தரையைப் போன்று விசாலமாகவும் இருக்கும். (36)</p>
<p class="Text">மிக்க பயங்கரமான சத்தத்தை வெளிப்படுத்தும் அந்தப் பெருத்த மேகக்கூட்டங்கள் விண்வெளியை மறைத்துக் கொண்டு உலக்கையளவு பருமனுள்ள நீர்தாரைகளாகப் பொழிந்து, மூவுலகங்களிலும் பரவி நிற்கும் அந்த ஊழிக்காலத்தீயை அணைத்துவிடும். (37)</p>
<p class="Text">முனிவரே! அந்தப் பிரளயத்தீயை அணைத்த பின்பும் பகலிரவு என்று இல்லாமல் எப்பொழுதும் பொழிந்து கொண்டிருக்கும் அந்தப் பெருத்த மழை அனைத்து உலகங்களையும் நீரில் மூழ்கடித்துவிடும். (38)</p>
<p class="Text">அந்தணரே! தனது பெரிய மழைத்தாரைகளினால் இந்த மண்ணுலகான பூலோகத்தை மூழ்கடித்துவிட்டுப் பின் அதற்கு மேலுள்ள புவர்லோகத்தையும் மற்றும் அதற்கும் மேலுள்ள உலகங்களையும் நீரில் மூழ்கடித்துவிடும். (39)</p>
<p class="Text">இவ்வாறு அனைத்துலகங்களும் நீரில் மூழ்கி எங்கும் இருள் சூழ்ந்தும், அனைத்து தாவர—ஜங்கமங்களான ஜீவராசிகள் அழிந்த பின்பும், அந்த மேகங்கள் நூறு ஆண்டுகளுக்கு மேலும் மழையைப் பெய்து கொண்டே இருக்கும்! (40)</p>
<p class="Text">முனிவரே! என்றும் நிலைத்து நிற்கும் பரம்பொருளான அந்த வாசுதேவரது பெருமையால் கல்பத்தின் முடிவில் இவ்வாறு அனைத்துத் துன்பங்களும் ஏற்படுகின்றன. (41)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் மூன்றாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-4">நான்காவது அத்தியாயம் — பிராகிருத பிரளயத்தின் வருணனை</p>
<p class="Text"><span class="char-style-override-7">பராசரர் கூறுகிறார்——</span> முனிவரே! மைத்திரேயரே! எப்பொழுது இந்த ஊழிக்கால நீர் சப்த ரிஷி மண்டலத்தையும் தாண்டிச் செல்கிறதோ, அப்பொழுது இந்த மூன்று உலகங்களும் நீர் நிரம்பி ஒரு பெருத்த சமுத்திரம் போல் ஆகிவிடும். (1)</p>
<p class="Text">மைத்திரேயரே! அதன்பின் ஸ்ரீவிஷ்ணு பகவானின் மூச்சுக்காற்றினின்றும் தோன்றிய காற்று அந்த சாம்வர்த்தக மேகங்களைக் கலைத்தழித்து, அதன்பின் நூறு வருடகாலம் தொடர்ந்து வீசிக் கொண்டிருக்கும். (2)</p>
<p class="Text">அதன்பின் பிரும்மசொரூபராய், அனைத்து ஜீவராசிகளிலும் நீக்கமற நிறைந்தவராய், மனம், வாக்கு, காயம் (உடல்) மூன்றிற்கும் எட்டதவராய், என்றும் இருப்பவராய், உலகிற்கு ஆதிகாரணராய், உலகங்களை முதன்முதலில் தோற்றுவித்தவராய், அனைத்து உலகங்களையும் காத்தருள்பவராய் விளங்கும் மதுசூதரான பகவான் உலகத்தில் நிரம்பியுள்ள காற்றைத் தான் அமுது செய்து, பரப்பிரும்ம சொரூபராக, அந்தப் பிரளய கால நீரில் ஆதிசேஷனாகிற படுக்கையின் மீது ஜனோலோகத்திலுள்ள ஸனகர் முதலிய யோகிகளாலும், பிரும்மலோகத்தில் உள்ள முமுக்ஷுக்களாலும் தியானிக்கப்பட்டுத் தனது திவ்விய மாயாசொரூபமான யோகநித்திரையைக் கைக்கொண்டு ‘வாசுதேவன்’ என்னும் திருநாமத்தோடு விளங்கும் தம் சொரூபத்தையே சிந்தித்திருப்பவராகத் திருக்கண் வளர்ந்தருளுவார். (3—6)</p>
<p class="Text">மைத்திரேயரே! இந்தப் பிரளயத்தில் பிரும்மசொரூபியான பகவான் ஸ்ரீஹரி திருக்கண் வளர்ந்தருளுவதே நிமித்தமாக இருப்பதனாலே, இந்தப் பிரளயத்தை ‘நைமித்திகப் பிரளயம்’ என்று அழைக்கிறார்கள். (7)</p>
<p class="Text">எந்த சமயத்தில் சர்வாத்மாவான ஸ்ரீவிஷ்ணு தன் துயில் எழுவாரோ, அச்சமயம் இந்த அனைத்துலகங்களும் இயங்க ஆரம்பிக்கின்றன. எப்பொழுது அந்த மகாவிஷ்ணு மாயையான தனது படுக்கையில் படுத்துறங்குகிறாரோ, அப்பொழுது இந்த உலகங்களும் கண்களை மூடித் துயிலும். (8)</p>
<p class="Text">எவ்வாறு பிரும்மதேவரின் ஒரு நாள் ஓர் ஆயிரம் சதுர்யுகங்களின் கால அளவோ, அதேபோல உலகம் ஊழி நீரில் மூழ்கி ஒரே நீர்மயமாக ஆகுமோ, அந்தக் காலமே அவரது இரவும் ஆகும். அந்த இரவு அத்துணைப் பெரிதாகும்! (9)</p>
<p class="Text para-style-override-7">அந்த இரவு முடிந்ததும் பிறப்பிலியான ஸ்ரீவிஷ்ணு பகவான் விழித்துக் கொள்கிறார். அப்பொழுது அவர் பிரும்மதேவரது திருவுருவம் மேற்கொண்டு நான் முன்பு உங்களுக்குக் கூறியபடியே அதே முறையில் மறுபடியும் உலகைப் படைக்கத் தொடங்குகிறார். (10)</p>
<p class="Foot-Note para-style-override-18">(ஒப்புநோக்குக:—</p>
<p class="Foot-Note"><span class="char-style-override-7">‘ஸூர்யாசந்த்ரமஸௌ தா</span><span class="char-style-override-41">4</span><span class="char-style-override-7">தா யதா</span><span class="char-style-override-41">2</span><span class="char-style-override-7"> பூர்வமகல்பயது தி</span><span class="char-style-override-41">3</span><span class="char-style-override-7">வஞ்ச ப்ருதி</span><span class="char-style-override-41">2</span><span class="char-style-override-7">வீஞ்சாந்தரிக்ஷமதோ</span><span class="char-style-override-41">2</span><span class="char-style-override-7">’ (ரிக்வேதம் 8/9/48) —</span> முன் கல்பத்தில் படைத்தது போலவே, பிரும்மதேவர் பின்வரும் கல்பங்களிலும் படைக்கப் போகிறார்.)</p>
<p class="Text">அந்தணரே! இவ்வாறு கல்பத்தின் முடிவில் ஏற்படும் பிரளயமே ‘நைமித்திகப் பிரளயம்’ ஆகும். அவாந்திரப் பிரளயத்தைப் பற்றியும் சொன்னேன். இனி பிராகிருதப் பிரளயத்தைப் பற்றிக் கூறுகிறேன், கேளுங்கள். (11)</p>
<p class="Text">முனிவரே! மழையின்மையான அனாவிருஷ்டி முதலியவைகளினாலே அனைத்து உலகங்களும் பாதாள உலகமும் அழிந்தபின், எம்பெருமானுடைய விருப்பமான சங்கல்பத்தினால் மகத் தத்துவம் முதல் பூமி முதலிய ஐந்து விசேஷம் வரையிலும் உள்ள விகாரங்கள் எல்லாம் பிரளயம் தோன்ற, முதலில் நீர் நிலத்தின் குணமாகிய கந்தத்தை (வாசனையை) எடுத்துக் கொள்கிறது. இவ்வாறு வாசனை எடுத்துக் கொள்ளப்படவே, நிலமானது இரண்டறக் கலக்கத்தக்கதாகக் கந்த தன்மாத்திரை அழிந்து உலகின் பிரளயம் ஏற்படுகிறது. (12—14)</p>
<p class="Text">கந்த தன்மாத்திரை அழிந்ததும் உலகமே நீர்மயமாகி விடுகின்றது. அப்பொழுது மிகவும் வேகமாகவும், பெருத்த இரைச்சலோடும் நீர் பெருகி, இந்த உலகம் முழுவதையும் நிரப்பிக் கொண்டு சில சமயம் ஓரிடத்தில் தேங்கியும், சில இடங்களில் ஓடிக் கொண்டும், பெருத்த அலைகள் உள்ள பிரவாகத்தோடு ஓடி அனைத்துலகங்களையும் அனைத்துப் புறங்களிலிருந்தும் சூழ்ந்து நிற்கிறது. (15,16)</p>
<p class="Text">அதன்பின் நீரின் குணமான ருசியைத் தேஜஸான ஒளி தன்னுள் இழுத்துக் கொள்கிறது. அதன்பின் ருசியின் தன்மாத்திரை அழிந்துவிட நீரும் அழிந்து போகிறது. (17)</p>
<p class="Text">ருசி தன்மாத்திரை அழிந்தபின் ஜலம் அக்னியாகிறது. அப்பொழுது அந்தத் தீ நான்கு புறங்களிலும் சூழ்ந்து கொள்வதால், நீரும் அக்னியில் கலந்து போவதால், அந்த அக்னி நாற்புறமும் சூழ்ந்து அனைத்துத் தண்ணீரையும் வற்றும்படிச் செய்கிறது. அதனால் இவ்வுலகம் முழுவதும் கொஞ்சம் கொஞ்சமாகத் தீப்பிழம்புகளினால் சூழப்படுகிறது. (18,19)</p>
<p class="Text">எப்பொழுது இந்த அனைத்து உலகங்களும் மேலும் கீழும் நாற்புறங்களிலும் கொழிந்துவிட்டெரியும் தீக்கொழுந்துகளினால் சூழப்படுகிறதோ, அப்பொழுது அக்னியினுடைய ஒளிசொரூபத்தை வாயு தன்னோடு இரண்டறக் கலக்கச் செய்துவிடுவார். (20)</p>
<p class="Text">எப்பொழுது அக்னியினுடைய அந்த ஒளி அனைத்திற்கும் உயிராக விளங்கும் வாயுவில் லயத்தை அடைகிறதோ, அப்பொழுது ரூப தன்மாத்திரை அழிந்து போகிறது. அப்பொழுது அக்னி ரூபமற்றதாக ஆகிறது. (21)</p>
<p class="Text">அச்சமயம் இவ்வுலகம் ஒளியிழந்து அந்த ஒளியும் வாயுவில் கலந்துவிடுவதால் அக்னி அமைதியாக அணைந்துவிடுகிறது. அப்பொழுது மிகவும் வேகமாகப் புயற்காற்று வீசத் தொடங்குகிறது. (22)</p>
<p class="Text">அப்பொழுது அந்த வாயு (காற்று) தான் தோன்றிய இடமான ஆகாயத்தைப் பற்றிக் கொண்டு மேலும் கீழுமாக நாற்புறமும் பத்து திசைகளிலும் பேரிரைச்சலோடு வீசத் தொடங்குகிறது. (23)</p>
<p class="Text">அதன்பின் வாயுவின் குணமான தொடுவுணர்ச்சியை ஆகாயம் தன்னுள் இழுத்துக் கொள்கிறது. அவ்வேளை காற்று அமைதியடைய ஆகாயமும் ஆவரணமான மறைப்பின்றி இருக்கும். (24)</p>
<p class="Text">அச்சமயத்தில் ரூபம், ரசம், கந்தம், ஸ்பரிசம் மற்றும் அவயவமற்றதாக, சத்தமே தன் இலக்கணமாகவுடையதாய் மிகவும் பெரிதாக இருக்கும் ஆகாயம் அனைத்தையும் நிரப்பிக் கொண்டு ஒளிமயமாகத் திகழும். (25)</p>
<p class="Text">அந்த சமயத்தில் நான்கு புறமும் வட்டமாக, ஓட்டையுடையதாய் ஒலியையே குணமாகவுடைய ஆகாயம் மட்டுமே மீதமாக இருக்கும். ஒலி தன்மாத்திரை கொண்ட அந்த ஆகாயம் அனைத்தையும் சூழ்ந்து நிற்கிறது. (26)</p>
<p class="Text">அதன்பின் ஆகாயத்தின் குணமான ஒலியை ஐம்பெரும் பூதங்களும் தன்னுள் இழுத்துக் கொள்கின்றன. இந்த பூதங்களிலேயே ஐந்து பூதங்களும், புலன்களும் ஒன்றாகக் கூடி லயத்தை அடைந்த பிறகு கேவலம் ‘அகங்காரம்’ மட்டும் மீதமாவதால், அது தாமசம் (தாமச குணத்தையே முக்கியமாகக் கொண்டது) என்று கூறப்படுகிறது. அதன்பின் இந்த பூதங்கள் முதலியவைகளையும் (சத்துவகுணத்தையே முக்கியமாகக் கொண்டதனால்) புத்தி சொரூபமான மஹத் தத்துவம் எடுத்துக் கொள்கிறது. (27,28)</p>
<p class="Text">எவ்வாறு இந்தப் பிரும்மாண்டத்திற்குப் பிருத்வியும் மஹத் தத்துவமும் முதலும் முடிவுமான எல்லைகளாக இருக்கின்றனவோ, அவ்வாறே அந்தப் பிரும்மாண்டத்திற்கு வெளியிலுள்ள உலகிற்கும் ஆதி அந்தமாகும். (29)</p>
<p class="Text">அறிஞரே! இவ்வாறு முன்பு நான் கூறிய ஏழு ஆவரணங்களும் பிரளய காலத்தில் முன்போலவே பூமி முதலிய வரிசைப்படி ஒன்றொன்றும் தங்கள் தங்கள் காரணங்களில் லயமடைகின்றன. (30)</p>
<p class="Text">எதனால் இந்த அனைத்துலகங்களும் வியாபிக்கப்பட்டிருக்கிறதோ, அந்த அனைத்து பூமண்டலமும், ஏழு த்வீபங்களும், ஏழு சமுத்திரங்களும், ஏழு உலகங்களும் மற்றும் அனைத்து மலைகள், குன்றுகள் ஆகிய அனைத்தும் ஜலத்தில் லயத்தை அடைகின்றன. (31)</p>
<p class="Text">அதன்பின் ஜலத்தின் ஆவரணத்தை அக்னி உணவாக்கிவிடுகிறார். அதேபோல் அக்னி வாயுவிலும், வாயு ஆகாயத்திலும் லயமடைகின்றன. அந்தணரே! ஆகாயம் பூதங்களிலும், (தாமச அகங்காரத்தில்) பூதங்கள் மகத் தத்துவத்திலும், இவ்வனைத்தையும் சேர்த்த மகத் தத்துவத்தை மூலப்பிரகிருதி தன்னுள் இழுத்துக் கொள்கிறது. (32,33)</p>
<p class="Text">முனிவரே! குறைவு நிறைவில்லாமல் சத்துவம் முதலிய முக்குணங்களில் சமமாக இருத்தலே ‘பிரகிருதி’ எனப்படுகிறது. இதையே ‘பிரதானம்’ என்றழைப்பர். இந்தப் பிரதானமே அனைத்து உலகங்கட்கும் காரணமாகும். (34)</p>
<p class="Text">இந்தப் பிரகிருதி, வியக்தம் (வெளிப்படத் தோன்றுதல்), அவ்வியக்தம் (வெளிப்படத் தோன்றாமல் மறைந்திருத்தல்) என்கிற உருவத்தில் எங்கும் வியாபித்துள்ளது. ஆகவே, மைத்திரேயரே! அவ்வியக்தத்தில் வியக்தரூபம் லயமடைகிறது. (35)</p>
<p class="Text">இதிலிருந்து தனிப்பட்டவராக, சுத்த சொரூபராக, அக்ஷர சொரூபியாக, நித்தியராக, எங்கும் நிறைந்தவராக விளங்கும் புருஷன் என்பவரும், பிரகிருதியைப் போலவே அனைத்து ஜீவராசிகளாக விளங்கும் பரமாத்மாவின் ஓர் அம்சமாவார். (36)</p>
<p class="Text">பரமாத்மாவோ பெயர், ஜாதி முதலிய கற்பனைகள் இல்லாமல் எப்போதும் எங்கும் நீக்கமற நிறைந்திருத்தலையே தன் சுபாவமாகக் கொண்டவராக, அறியவேண்டிய பரமனாக, சர்வேசுவரராக, ஞானமே வடிவாக, ஜீவாத்மாவிற்கு மேற்பட்டவராக, அனைத்திற்கும் தங்க வேண்டிய இடமாக விளங்குகிறார். அவரே ஈசுவரன், அவ்வாறு விளங்கும் அந்த ஸ்ரீவிஷ்ணு பகவான்தான் அகில உலகாக விளங்குபவர். அவரை அடைந்த யோகிகள் திரும்பவும் இந்நிலவுகிற்குத் திரும்புவதில்லை. (37,38)</p>
<p class="Text">வியக்தம், அவ்வியக்தம் என்கிற சொரூபமாயுள்ள பிரகிருதியைப் பற்றி நான் வருணித்த அந்தப் பிரகிருதியும், புருஷன் என்று கூறப்பட்ட ஜீவனும் ஆகிய இரண்டுமே அந்த பரமாத்மாவிலே கலக்கின்றனர். (39)</p>
<p class="Text">அந்தப் பரம்பொருளே அனைத்திற்கும் ஆதாரமான பரமேசுவரன். அவரைத்தான் வேதங்களும் வேதாந்தங்களான உபநிடதங்களும் ‘ஸ்ரீவிஷ்ணு பகவான்’ என்று வர்ணிக்கின்றன. வைதிக கர்மங்கள் இருவகைப்படும். பிரவிருத்தி ரூபமான கர்மயோகம் எனவும், நிவிருத்தி மார்க்கமான சாங்கிய யோகம் எனவும் இருவகைப்படுகின்றன. இந்த இரண்டு வகையான கர்மங்களினாலும் அந்த அலகிலா விளையாட்டுடையவரான புருஷோத்தமனே ஆராதிக்கப்படுகிறார். (40,41)</p>
<p class="Text">மனிதர்கள் அந்த யக்ஞபுருஷரான பரமாத்மாவை ரிக், யஜுஸ், சாமம் என்கிற மூன்று வேதங்களிலும் கூறப்பட்ட பிரவிருத்தி வழியில் பூசிக்கிறார்கள். (42)</p>
<p class="Text">நிவிருத்தி மார்க்கத்தில் இருக்கும் யோகிகள், அதே ஞானசொரூபமாக ஞானமயமான திருமேனியுள்ளவராக விளங்கும் அதே ஸ்ரீமகாவிஷ்ணுவை முக்தியளிக்க வல்லவராக ஞான வேள்வி புரிந்து பூசிக்கிறார்கள். (43)</p>
<p class="Text para-style-override-7">குறில், நெடில், அளபெடை என்கிற ஸ்வரங்களாலே சொல்லப்படுகிற ‘அசித்’தும், வாக்கிற்கு எட்டாத ‘சித்’தும் அந்த ஸ்ரீமகாவிஷ்ணுவின் சொரூபங்களேயாகும். (44)</p>
<p class="Foot-Note para-style-override-18">(ஒப்புநோக்குக:—</p>
<p class="Foot-Note"><span class="char-style-override-7">‘அவாங்மநசகோசர:’</span> என்பது ஸ்ம்ருதி.)</p>
<p class="Text">எங்கும் நிறைந்திருக்கும் அந்த ஸ்ரீவிஷ்ணுவே இந்த விசுவமாகவும் விளங்குகிறார். அந்தப் பரம்பொருள் வியக்தமாகத் தோன்றுபவராகவும், அவ்வியக்தமாகவும் (தோன்றாதவராகக் கண்களுக்குப் புலனாகதவராகவும்), என்றுமே அழிவற்றவராகவும் இருக்கிறார். (45)</p>
<p class="Text">மைத்திரேயரே! குறைதல், அழிதல் போன்ற ஆறு விகாரங்களற்ற சொரூபம் உடையவரும், எங்கும் நீக்கமற நிறைந்து விளங்குபவருமான அந்த ஸ்ரீமகாவிஷ்ணுவான பரமனிடத்தில்தான் ‘தோன்றுதல்—தோன்றாதிருத்தல்’ என்கிற சொரூபமுடைய பிரதானமும் புருஷனும் ஒடுங்குகிறார்கள். மைத்திரேயரே! நான் முன்பு உனக்குக் கூறிய அந்த இரண்டு ‘பரார்த்த காலம்’ என்பது அந்த பரப்பிரும்மமான ஸ்ரீவிஷ்ணு பகவானுக்கு ஒரு பகலாகும். (46,47)</p>
<p class="Text">முனிவரே! வியக்தமெல்லாம் பிரகிருதியிலும், அந்தப் பிரகிருதி புருஷனிடத்திலும், அந்தப் புருஷன் பரமனிடத்திலும் லயமாக எத்தனை காலம் பிடிக்குமோ, அந்த அளவுள்ள காலம் ஸ்ரீவிஷ்ணு பகவானுக்கு இரவாகும். அந்தணரே! உண்மையில் என்றும் நிலைத்து நிற்கும் அந்தப் பரம்பொருளான ஸ்ரீமகாவிஷ்ணுவிற்கு பகலும் இல்லை, இரவும் இல்லை. ஆனாலும் படைப்பு முதலிய செயற்பாட்டின்படி உபசார வழக்காய் இராப்பகல் சொல்லப்படுகின்றன. (48,49)</p>
<p class="Text">மைத்திரேயரே! இவ்வாறு இதுவரை பிராகிருத பிரளயத்தைப் பற்றி உங்களுக்கு எடுத்துக் கூறினேன். இனி ஆத்யந்திகப் பிரளயத்தைப் பற்றிக் கூறுகிறேன், அதையும் கேளுங்கள். (50)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் நான்காவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-5">ஐந்தாவது அத்தியாயம் — ‘ஆதியாத்மிகம்’ முதலிய மூன்று தாபங்களின் வருணனை; பகவான், வாசுதேவன் என்கிற திருநாமங்களின் விளக்கம்; இறைவனது பாரமார்த்திக சொரூபத்தின் வருணனை</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! அறிஞராய் இருப்பவன் ஆத்யாத்மிகம், ஆதிதெய்விகம், ஆதிபௌதிகம் என்ற மூன்று தாபங்களையும், அதனால் தோன்றும் இன்னல்களையும் நன்கறிந்து, ஞானமும் வைராக்கியமும் பெற்று ‘மோட்சம்’ என்கிற ஆத்யந்திக லயத்தை அடைகிறான். (1)</p>
<p class="Text">ஆத்யாத்மிக தாபம் என்பது தன் ஆத்மாவையும் உடலையும் பற்றி உண்டாகும் துக்கம். அது உடலைப் பற்றினதும் மனதைப் பற்றினதும் என இரு வகைப்படும். அவற்றில் உடலைப் பற்றிய தாபங்களில் எத்தனை விதங்கள் உள்ளன என்பதைக் கூறுகிறேன், கேளுங்கள். (2)</p>
<p class="Text">தலைநோய், பீனசம் (சளிநோய்), காய்ச்சல், சூலை (வயிற்றுவலி), பகந்தரம் (மூலநோய்), குல்மம் (வயிற்றுநோய்), ரத்தபேதி, சோபை (ஒருவித நோய்), சுவாசம், வாந்தி, கண் நோய், அதிசாரம் (மிகுந்த வயிற்றுப்போக்கு), தொழுநோய், வாயுரோகம் இப்படிப்பட்ட அநேக துன்பங்கள் இவ்வுடலைப் பற்றிய நோய்கள். இனி மானசீகமான தாபத்தைப் பற்றிக் கூறுகிறேன். (3,4)</p>
<p class="Text">அந்தணரே! காமம், குரோதம் (சினம்), பயம், துவேஷம் (பகைமை), உலோபம் (பேராசை), மோகம், துக்கம், சோகம், அசூயை, பொறாமை, அவமானம் முதலிய மானசீக தாபங்கள் பல வகைப்படும். இவ்வாறு பலவகைப்பட்ட தாபங்களை ‘ஆத்யாத்மிக தாபம்’ என்றழைப்பார்கள். (5,6)</p>
<p class="Text">ஆதிபௌதிகம் என்கிற தாபங்கள் பிராணிகளைப் பற்றி உண்டாவது. விலங்குகள், பறவைகள், மனிதர்கள், பிசாசுகள், சர்ப்பங்கள், அரக்கர்கள் மற்றும் ஊர்வன முதலியவைகளினால் ஏற்படுவது ‘ஆதிபௌதிகம்’ என்பர். (7)</p>
<p class="Text">மேலும் அந்தணரே! குளிர், வெப்பம், காற்று, மழை, நீர், மின்னல் முதலியவைகளினால் ஏற்படும் துன்பங்களைச் சான்றோர்கள் ‘ஆதிதெய்விகம்’ என்பர். (8)</p>
<p class="Text">முனிவரே! இந்த தாபங்கள் மூன்றும் கருவினாலும் பிறப்பினாலும் இறப்பினாலும் மூப்பினாலும் நரகத்தினாலும் உண்டாக்கப்பட்டுப் பல ஆயிரம் வகைளாகின்றன. (அதையும் விளக்கமாகக் கூறுகிறேன், கேளுங்கள்.) (9)</p>
<p class="Text">ஒரு ஜீவனானவன் மிகவும் மென்மையான உடம்புள்ளதாக, மலங்கள் சூழ்ந்த கருப்பையிலே ஒருவகை தோலால் மூடப்பட்டு, மிகவும் வளைந்த முதுகெலும்பும் கழுத்தெலும்பும் உடையதாக, தாயினால் சாப்பிடப்படுகின்ற புளிப்பு, கசப்பு, உப்பு, கரிப்பு முதலான உணவுகள் அந்தக் கருவின் தோலில் படும்போது அளவற்ற வேதனைகளைப் பொருத்து, தன்னுடம்பினை நீட்டவும், மடக்கவும் திறனற்று, மலம், மூத்திரம் நிரம்பிய சேற்றிலே கிடந்து, எல்லாவகையிலும் துன்பப்பட்டு, மூச்சுக்கூட விடமுடியாமல் அறிவு மட்டும் உள்ளதாய், கடந்த அநேக பிறவிகளை நினைத்து மிகவும் கவலையுற்று, இவ்வாறு தன் முற்பிறவி கர்மங்களால் கட்டுண்டு கருவில் தவிக்கிறது. (10—13)</p>
<p class="Text">அதன்பின் பிறக்கும்போது அந்த சிசுவின் முகம் மலம், மூத்திரம், உதிரம், சுக்லம் முதலியவைகளால் மூடப்பட்டு, பிரும்மதேவனால் ஏவப்பட்ட மிகுந்த பலமுள்ள பிரசவ வாயுவினால் எலும்புகளெல்லாம் நொறுங்கிப் போகும்படி பீடிக்கப்பட்டு, அதன்பின் ‘சூதிகா வாயு’ என்கிற பிரசவ வாயுவினால் தலைகீழ்ப்புறமாகத் திருப்பப்பட்டு, வெகு வருத்தத்தோடு தாயின் வயிற்றிலிருந்து வெளியே வருகின்றது. (14,15)</p>
<p class="Text">முனிவரே! பிறந்த பின்பு வெளிக்காற்று பட்டதும் மிகவும் மூர்ச்சையடைந்து கருவிலிருந்த போது இருந்த அறிவை இழக்கின்றது. (16)</p>
<p class="Text">கருவிலிருந்து வெளியே விழும்போது முட்களினால் குத்தப்பட்டாற்போலவும், வாள் கொண்டு அறுப்பது போலவும், கெட்டவாசனை மிக்க காயத்திற்கொப்பான யோனி துவாரத்தினின்றும் வெளியே வந்து புழுப்போலத் தரையில் வந்து விழுகின்றது. (17)</p>
<p class="Text">பிறகு தன்னுடலைச் சொறிந்து கொள்ளவும் திரும்பிப் படுக்கவும்கூட சக்தி இல்லாததாய் குளித்தல், குடித்தல், ஆகாரம் உட்கொள்ளல் முதலியனவும் தன் விருப்பப்படியின்றிப் பிறருடைய விருப்பத்தின்படி பெறுகின்றது. (18)</p>
<p class="Text">மலம், மூத்திரம் முதலியவற்றால் நனைந்த தூய்மையற்ற படுக்கையில் கிடந்து, எறும்பு, கொசு முதலியன கடிக்கும்போது அவற்றைத் தடுக்கவும் சக்தியற்று இருக்கின்றது. (19)</p>
<p class="Text">இவ்வாறு குழந்தைப் பருவத்திலே பிறக்கும்போது துன்பம், அதன்பின் ஏற்படும் துன்பங்கள் முதலிய ஆதிபௌதிக துன்பங்களை இந்த ஜீவன் அடைகிறான். (20)</p>
<p class="Text">பின் வளர்ந்து பருவமடையும்போது அந்த ஜீவன் அஞ்ஞானமாகிற பேரிருள் மூடிக் கொண்டிருப்பதைத் தன்னறிவிழந்து “நான் யார்? எங்கிருந்து வந்தேன்? எங்கே செல்வேன்? எனது உண்மை என்ன? நான் எந்தவொரு பிணைப்பினால் கட்டுண்டு இருக்கிறேன்? இந்தக் கட்டிற்குக் காரணம் யாதாக இருக்கும்? அல்லது ஒரு வேளை எந்தவொரு காணமுமின்றிக் கட்டுண்டு இருக்கிறோமா? இனி நான் என்ன செய்யவேண்டும்? நான் எதைச் செய்யக் கூடாது? தர்மமான அறநெறி எது? அதர்மநெறி என்பது என்ன? எந்தவொரு நிலையில் நான் எதை எப்படிச் செய்யவேண்டும்? நான் எதைச் சொல்லவேண்டும்? எதைச் சொல்லக் கூடாது? எந்த தர்மத்தைச் செய்யவேண்டும்? எதைச் செய்யக்கூடாது? எது நமக்கு நல்லது? எது தீமை தருவது? என்று ஒன்றையும் அறிய மாட்டாதவனாய் இருக்கிறான். இவ்வாறு விலங்குகளைப் போல் அறிவற்று உண்பது, உறங்குவது, புணர்வது என்பனவற்றையே முக்கியமாகக் கொண்டு அறியாமையால் உண்டான அனந்தமான துன்பங்களை அனுபவிக்கிறான். (21—24)</p>
<p class="Text">அந்தணரே! அஞ்ஞானம் என்பது தாமச குணத்தின் விகாரம். ஆதலால், அஞ்ஞானியான ஒருவனைத் தாமசமான கர்மங்களைச் செய்யத் தூண்டுகிறது. அதனால் வேதநெறிப்படிச் செய்யவேண்டிய கர்மங்கள் நடவாது இருக்கின்றன. (25)</p>
<p class="Text">அறிவறிந்த சான்றோர்கள் செய்யவேண்டிய கர்மங்களைச் செய்யாமல் விடுதலின் பயன் ‘நரகமே’ என்கின்றனர். ஆகவே, அஞ்ஞானியானவர்கள் இவ்வுலகிலும் விண்ணுலகிலும் இரண்டு உலகங்களிலும் மிக்க துன்பத்தையே அனுபவிக்கும்படி நேரிடுகிறது. (26)</p>
<p class="Text">இவ்வாறு இளமை தாண்டி முதுமை நேரிடும்போது உடம்பு மெலிந்து, உடற்கட்டு தளர்ந்து, பற்கள் பழையதாகி ஆடி உதிர்ந்து, திரைகளும், நரம்பு மேற்புறம் தோன்றுதலும் உண்டாகிறது. அவனது கண்பார்வை தொலைவிலுள்ள பொருளைக் காண முடியாமல் மங்குகிறது; கண்ணின் கருவிழிகள் உள்ளே ஆழ்ந்து போகின்றன; மூக்கு துவாரத்தினின்றும் நிறைய ரோமங்கள் வெளியே வருகின்றன; உடல் நடுங்கத் தொடங்குகிறது. (27,28)</p>
<p class="Text">அவனது எலும்புகளெல்லாம் நன்கு வெளியில் தெரிய ஆரம்பிக்கின்றன. முதுகெலும்பு வளைந்து போகிறது. ஜடராக்னி மந்தமானதால் உணவு நன்றாகச் செரிக்காமல் செயல்பாடுகள் குறைகின்றன. (29)</p>
<p class="Text">அப்பொழுது அவனது நடையும் தளர்ந்து எழுந்திருப்பது, உட்காருவது, தூங்குவது முதலிய அனைத்து செய்கைகளும் மிகுந்த கடினத்தோடு செய்யும்படியாகிறது. காதுகள் சரியாகக் கேட்பதில்லை. கண்களின் பார்வை குறைகிறது. வாயினின்றும் உமிழ்நீர் வடிந்து கொண்டிருக்கிறது. இதனால் அவனது முகம் வாடிக் கிடக்கிறது. (30)</p>
<p class="Text">இவ்வாறு அவனது புலன்கள் அனைத்தும் தன்னிச்சைப்படிச் செயலற்றுத் திறமையற்றுப் போனதால் அவன் மரணத்தை எதிர்நோக்கி இருக்கிறான். மேலும் அவனது நினைவாற்றல் குறைந்து போனதனால் அப்பொழுது முன்பு தான் அனுபவித்த அனைத்து நிகழ்ச்சிகளையும் மறந்து போகிறான். (31)</p>
<p class="Text">ஒரு வார்த்தைப் பேசுவதும்கூட அவனுக்குக் கடினமாகிறது. மூச்சுவிடுதல், இருமல் ஆகிய துன்பங்களால் அவன் பகலிரவு என்றின்றி விழித்துக் கொண்டே இருக்கிறான். (32)</p>
<p class="Text">கிழட்டுத்தனம் வந்தவர்கள் பிறருடைய உதவியினாலேயே எழுந்திருக்கவும் உட்காரவும் முடிவதால், வேலைக்காரர்கள், மனைவி—மக்கள் முதலிய அனைவராலும் அவமதிக்கும்படியாக ஆதரவற்றவனாக ஆகிறான். (33)</p>
<p class="Text">அவனது ஆசாரங்கள் அனைத்தும் வீணாகின்றன. அவனுக்கு நல்ல ருசியுள்ள ஆகாரம் சாப்பிட ஆசை மிகுகிறது. அவனைச் சூழ்ந்துள்ளவர்களோ பரிகாசம் செய்கிறார்கள். அவனைச் சுற்றத்தார்கள் அனைவரும் அலட்சியப்படுத்துகிறார்கள். அப்பொழுது தன்னுடைய இளமைக்கால அனுபவங்களை ஏதோ முற்பிறவியில் அனுபவித்தவை போல நினைத்து மிகுந்த மனத்தாங்கலோடு பெருமூச்செறிந்து நிற்கிறான். (34,35)</p>
<p class="Text">இவ்வாறு கிழப்பருவத்தில் பற்பலவிதமான துன்பங்களை அனுபவித்துக் கொண்டு மரண காலத்தை எதிர்நோக்கி இருக்கிறான். மரண காலத்தில் எந்தெந்த துன்பங்களை அனுபவிக்கிறான் என்பதையும் கூறுகிறேன், கேள். மரண சமயத்தில் அவனுடைய தொண்டை வறள்கிறது. கைகால்கள் கட்டிழந்ததால் அசைக்க முடியாமல் உடலில் பெருத்ததொரு நடுக்கம் தோன்றுகிறது. உடல் வலியால் துன்பப்படுகிறது. சிலசமயம் தன் நினைவை இழந்து திரும்புகிறது. (36,37)</p>
<p class="Text">அவ்வாறு நினைவிருக்கும்போது தனது சொத்துக்கள், பணம், தங்கம் முதலியவைகள், மனைவி—மக்கள், பணியாட்கள், வீடு—வாசல் முதலியன பற்றிச் சிந்தித்து ‘இவையனைத்தும் என்னவாகுமோ’ என்று அவற்றில் ‘தனது’ என்ற பாவனை கொண்டு மிக்கக் கவலை கொள்கிறான். (38)</p>
<p class="Text">இவ்வாறு இவன் கவலைப்படுகிற நேரத்தில் மர்மத்தைக் கிழிக்கும் ரம்பங்கள் போன்று கூர்மையான யமனுடைய சரங்களுக்கு ஒப்பான மிக்க பயங்கரமான நோய்களால் உயிர் பிரிய ஆரம்பிக்கிறது. (39)</p>
<p class="Text">அப்பொழுது கண்கள் சுழலத் தொடங்குகின்றன. உடல் வலியினால் கைகால்களை அடிக்கடி உதறிக் கொள்கிறான். நாக்கும் தொண்டையும் வறண்டு போகின்றன. உதான வாயு எழும்பித் துன்பப்படுத்த, கண்டம் அடைத்து குர்குர் என்கிற சத்தம் வெளிப்படுகிறது. (40)</p>
<p class="Text">மேல் மூச்சு வாங்க அதனால் பெரும் துன்பமடைந்து பெருந்தாபத்தினால் சூழ, பெரும் பசியினாலும் பெருந்தாகத்தினாலும் துன்பத்தை அடைகிறான். (41)</p>
<p class="Text para-style-override-7">இந்த கஷ்டநிலையிலும் யமதூதுவர்களால் பிடிக்கப்பட்டவனாக மிகுந்த வலியோடு இந்த உடலை நீத்து மிகுந்த கஷ்டத்தோடு முற்பிறவியிலும் இப்பிறவியிலும் செய்த கர்மத்தை அனுபவிப்பதற்காக யாதனா சரீரத்தைப் பெறுகிறான். இவைகளும் இன்னும் பலவிதமான துன்பங்களும் மரணத்தில் உண்டாகின்றன. (42)</p>
<p class="Foot-Note">(<span class="char-style-override-7">குறிப்பு:—</span> யாதனா சரீரம் பற்றி:— கர்மானுபவத்திற்கு இப்பொழுது கிடைத்திருக்கும் பாஞ்ச பௌதிகமான உடல் விழவே, அத்தேகத்தில் இருந்த ஜீவனுக்கு உடனே யாதனா தேகம் கிடைக்கும். அதாவது யாதனைக்கென்று ஒரு சூட்சுமமான உடல். இது யாதனை முழுவதையும் அனுபவித்த பிறகுதான் அந்த ஜீவனை விட்டு விலகும். ஏற்கனவே கர்மசரீரத்தில் இருந்த கைதி போன்ற ஜீவாத்மாவே, இந்த யாதனா சரீரத்தில் அடைபடுவதால் “பாவகர்மம் செய்த நானேதான் இந்த மாதிரியான யாதனைகளை (துன்பங்களை) அனுபவிக்கிறேன்” என்ற அனுபவ ஞானம் தொடர்ந்து உண்டாகி அழுவான். யாதனை என்பது துன்பம். அந்தத் துன்பத்தை அனுபவிக்கும் உடல் ‘யாதனா சரீரம்’. இதன் விரிவாக்கத்தைப் பட்டினத்தார் ‘உடற்கூற்றுவண்ணம்’ என்னும் தலைப்பில் மிக அழகாக வர்ணிக்கிறார்.)</p>
<p class="Text">மரண சமயத்தில் இதுபோன்று இன்னும் பலப்பல துன்பங்களை அனுபவிக்க வேண்டியிருக்கிறது. இனி மனிதன் நரகத்தில் படும் துன்பங்களைப் பற்றிக் கூறுகிறேன், கேளுங்கள். (43)</p>
<p class="Text">முதலில் யமதூதர்கள் தங்கள் பாசக்கயிற்றினால் கட்டுவார்கள். அதன்பின் தடி கொண்டு அடிப்பார்கள். அதைப் பொறுத்துக் கொள்ளவேண்டும். அதன்பின் யமபட்டினத்தில் யமனுடைய தரிசனம் கிடைக்கிறது. அந்த யமபட்டனம் செல்கிற வழியிலே படக்கூடிய துன்பங்களும், செல்லும் வழியும் மிகவும் கடினமானது. (44)</p>
<p class="Text">அந்தணரே! கொதிக்கும் மணல், தீ யந்திரம், சஸ்திரங்கள் முதலிய ஆயுதங்கள், இன்னும் பலவகையான பொருட்களால் அந்த நரகத்திலே படும்பாடு மிகமிகக் கொடியதாகும். (45)</p>
<p class="Text">அரங்களினால் அறுக்கப்படுதல், உலோகங்களை உருக்க வைக்க கன்னார்கள் (இரும்பைக் காய்ச்சி அடிப்பவர்கள்) பயன்படுத்தும் ‘மூசை’ என்னும் பாத்திரத்திலிட்டுக் காய்ச்சப்படுதல், கோடாரிகளால் பிளக்கப்படுதல், பூமியில் புதைக்கப்படுதல், கழுவில் ஏற்றப்படுதல், புலியின் வாயில் இடப்படுதல், கழுகுகளினால் கொத்தப்படுதல், யானையின் காலால் இடறப்படுதல், கொதிக்கும் எண்ணெய்க் கொப்பரையில் இட்டுப் பொரிக்கப்படுதல், உப்புச்சேற்றிலே முக்கி எடுத்தல், மலையுச்சியிலிருந்து கீழே தள்ளுதல், யந்திரங்களிலேற்றி அங்கிருந்து வெகுதூரத்தில் தூக்கியெறிதல், இவ்வாறு பலப்பல துன்பங்களைத் தங்களது பாவச் செயல்களுக்கேற்ப மனிதன் அனுபவிக்கிறான். அதை வர்ணித்துச் சொல்வதென்பது இயலாத செயலாகும். (46—49)</p>
<p class="Text">முனிவரே! நரகத்தில் மட்டும்தான் இந்தத் துன்பங்கள் என்பதில்லை. சுவர்க்கத்திலும் சுகானுபவம் அனுபவித்துக் கொண்டிருக்கும்போது, தாம் செய்த புண்ணியம் குறைந்து ‘இனி நாம் எப்பொழுது கீழே விழப் போகிறோமோ?’ என்கிற நினைப்பினாலே பயமுண்டாகும்போது மனதிற்குப் பெருந்துக்கம் உண்டாகும். ஆகவே, சுவர்க்கத்திலும் அமைதி கிடைப்பதில்லை. (50)</p>
<p class="Text">இவ்வாறு நரகத்தில் துன்பப்பட்டும், சுவர்க்கத்தில் சுகப்பட்டும் இருந்த பிறகு ‘கர்ப்பவாசம்’ செய்யும்படி நேரிடுகிறது. பின் பிறக்கிறான். சில சமயம் கருவிலேயே அழிவதுமுண்டு. சிலபோது பிறந்ததுமே இறக்கிறான். எவன் பிறவி எடுக்கிறானோ, அவன் குழந்தைப்பருவத்திலோ, இளமையிலோ, நடுவயதிலோ, நரை—திரை—மூப்பு வந்து வயதான காலத்திலோ உறுதியாக இறக்கிறான். (51,52)</p>
<p class="Text">எதுவரையில் உயிரோடு பிழைத்திருக்கிறானோ, அதுவரை பலப்பலவிதமான துன்பங்களை அனுபவித்து அலைகிறான். அது எதுபோலத் தெரியுமா? நூலுக்குக் காரணமான, பஞ்சு சுற்றிக் கொண்டிருக்கும் பருத்தியின் விதைபோலத்தான். (53)</p>
<p class="Text">மேலும் பொருளீட்டுவது, அதைப் பொறுப்பாகக் காப்பாற்றுவது, அவ்வாறு காப்பாற்றப்பட்ட பொருள் அழிவது ஆகிய நேரங்களிலும், தனது நண்பர்கள் மற்றும் சுற்றத்தார்களுக்கு இன்னல் நேரிடும் போதும் மனிதர்கள் பலவிதத் துன்பங்களை அனுபவிக்க வேண்டியிருக்கிறது. (54)</p>
<p class="Text para-style-override-7">மைத்திரேயரே! மனிதர்களுக்கு எந்தெந்த பொருள்கள் மீது அன்பும் பிரியமும் ஆசையும் இருக்குமோ, அவைகளும் துன்பம் என்னும் மரத்திற்கு விதையாகிறது. (55)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அவாவென்ப எல்லா வுயிர்க்கும்எஞ் ஞான்றும்</p>
<p class="Foot-Note-Slok">தவாஅப் பிறப்பினும் வித்து.</p>
<p class="Foot-Note-Right">— திருக்குறள் 361</p>
<p class="Foot-Note-Slok">ஆஶா யேஷாம் தா<span class="char-style-override-38">3</span>ஸீ</p>
<p class="Foot-Note-Slok">தேஷாம் தா<span class="char-style-override-38">3</span>ஸாயதே லோய: ।</p>
<p class="Foot-Note-Slok">ஆஶாயா யே தா<span class="char-style-override-38">3</span>ஸாஸ்தே</p>
<p class="Foot-Note-Slok">தா<span class="char-style-override-38">3</span>ஸா: ஸர்வலோகஸ்ய ॥</p>
<p class="Foot-Note-Right">— நீதி சாஸ்திரம்</p>
<p class="Foot-Note">ஆசை எவர்களுக்கு அடிமையாக இருக்கிறதோ, அவர்களுக்கு இவ்வுலகமே அடிமையாகும். எவர்கள் ஆசைக்கு அடிமையாகிறார்களோ, அவர்கள் இவ்வுலகிற்கே அடிமையாகிறார்கள்.)</p>
<p class="Text">பெண்டு—பிள்ளைகள், நண்பர்கள், பொருள், வீடுவாசல், தோட்டம்—துறவு, செல்வம் முதலியவற்றால் ஒருவனுக்கு எவ்வளவு துன்பங்கள் உண்டாகின்றனவோ, அவ்வளவு சுகங்கள் உண்டாவதில்லை. (56)</p>
<p class="Text">இவ்வாறு உலகியல் துன்பங்களான சூரியனுடைய வெம்மையால் ஒரு மனிதனுடைய உள்ளுணர்வுகள் எவ்வளவு வெந்து போகின்றதோ, அவ்வாறு வெந்துபோகும் உணர்வுகள் உள்ள ஒரு மனிதனுக்கு ‘முக்தி’ என்னும் மரத்தின் நிழலின்றி வேறு எங்குதான் மகிழ்ச்சி சுகம் உண்டாகும்? (57)</p>
<p class="Text para-style-override-7">ஆதலால் கருவில் குடியிருத்தல், பின் பிறத்தல், மூப்பு ஆகியவைகளினாலே ஒருவனுக்கு உண்டாகும் ஆத்யாத்மிகம் முதலிய தாபங்கள் மூன்றிற்கும் மருந்து யாதெனில், அது இறைவனை அடைவது என்பதொன்றே ஆகும்! அதனுடைய இலக்கணம் என்னவென்றால், மற்றது எதிலும் சுகம் தோன்றாதிருக்கும்படியான பெருத்த சுகரூபமாயும், துன்பத்தின் தொடர்பே இல்லாததாயும், என்றென்றும் அழிவற்று நித்தியமாகவும், ஆனந்தமே வடிவெடுத்ததாகவும் இருக்கும் சுகத்தை அடைவதொன்றே. அதுவேதான் ‘பகவானை அடைதல்’ என்பதாகும். அதுவே எனது அபிப்பிராயம் (கருத்து). (58,59)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ஆரா இயற்கை அவாநீப்பின் அந்நிலையே</p>
<p class="Foot-Note-Slok">பேரா இயற்கை தரும்.</p>
<p class="Foot-Note-Right">— திருக்குறள் 370</p>
<p class="Foot-Note-Slok">நன்றாய் ஞானம்கடந்துபோய்</p>
<p class="Foot-Note-Slok">நல்லிந் திரியமெல்லாம் ஈர்த்து</p>
<p class="Foot-Note-Slok"> ஒன்றாய்க் கிடந்தவரும் பெரும்பாழ்</p>
<p class="Foot-Note-Slok">உலப்பிலதனை உணர்ந்து உணர்ந்து</p>
<p class="Foot-Note-Slok"> சென்றாங்கு இன்ப துன்பங்கள்</p>
<p class="Foot-Note-Slok">செற்றுக் களைந்து பசையற்றால்</p>
<p class="Foot-Note-Slok"> அன்றே அப்போதே</p>
<p class="Foot-Note-Slok">வீடதுவே வீடுவிடாமே.</p>
<p class="Foot-Note-Right">— திருவாய்மொழி 8/8/6</p>
<p class="Foot-Note-Slok">அற்றது பற்றெனில் உற்றது வீடுயிர்</p>
<p class="Foot-Note-Slok">செற்றது மன்னுறில் அற்றிறை பற்றே.</p>
<p class="Foot-Note-Right">— திருவாய்மொழி 1/2/5</p>
<p class="Foot-Note-Slok">ஆஶாஶா: பரமம் து<span class="char-style-override-38">3</span>:க<span class="char-style-override-38">2</span>ம்</p>
<p class="Foot-Note-Slok">நிராஶா: பரமம் ஸுக<span class="char-style-override-38">2</span>ம் ।</p>
<p class="Foot-Note-Right para-style-override-9">— நீதி சாஸ்திரம்)</p>
<p class="Text">ஆதலால் அறிவுள்ள மனிதன் ஈனகுணங்கள் ஒன்றுமின்றிச் சகல நற்குணங்களும் நிரம்பப் பெற்ற இறைவனை அடையும் பொருட்டு முயற்சி செய்யவேண்டும். மகாமுனிவரே! அந்த எம்பெருமானை அடைவதற்கு ஞானம், கர்மம் — இவையிரண்டும்தான் காரணம் என்று சாஸ்திரங்கள் கூறுகின்றன. (60)</p>
<p class="Text">அந்த ஞானமும் இரண்டு வகைப்படும். சாஸ்திரங்களைப் படித்து அதன் வாயிலாகப் பெறுவது ஒன்று; மற்றொன்று விவேகத்தினால் பெறுவது. சாஸ்திரங்களினால் பெறும் அறிவிற்கு ‘சப்தப்பிரும்மம்’ என்று பெயர். பரப்பிரும்மத்தைப் பற்றித் தெரிந்து கொள்வது ‘விவேகஞானம்’ என்று பெயர். (61)</p>
<p class="Text">அந்தணரே! அஞ்ஞானம் என்பது அடர்ந்த இருளுக்குச் சமமானது. அது ஒரு பொருளை மறைப்பதுபோல. ஜீவாத்ம—பரமாத்ம சொரூபங்களை மறைப்பதால் அதை ‘அந்தகாரம்’ என்கிறோம். சப்தப்பிரும்மம் என்கிற (புலன்களால் அடையப்படும்) ஆன்மஞானம், விளக்கானது இருளை நீக்கிப் பொருளை விளங்க வைப்பதுபோல. ‘தேகமே ஆன்மா’ என்கிற மயக்கத்தை நீக்கி ஜீவன், பிரும்மம் ஆகிய இரண்டின் சொரூபங்களை ஒருவாறு விளக்குவதனாலே, அது விளக்குப்போலாகும். பரப்பிரும்மம் என்கிற விவேகஞானம் சூரியன் இருளை முற்றிலுமாக அழித்துப் பொருளை நன்கு விளக்கமாகக் காட்டிக் கொடுப்பது போல. அஞ்ஞானத்தை அடியோடு நீக்கிச் சொரூபத்தை நேரடியாக விளக்குவதாலே, அது சூரியனைப் போலாகும். (62)</p>
<p class="Text">முனிவரே! இவ்விஷயத்தில் வேதங்களில் கூறியுள்ளதை மனு மகரிஷி கூறியவண்ணமே கூறுகிறேன், கேளுங்கள். (63)</p>
<p class="Text">பிரும்மம் என்பது இரண்டு வகையானது. ஒன்று சப்தப் பிரும்மம், மற்றொன்று பரப்பிரும்மம். சாஸ்திரங்களை நன்கு கற்று, அதனால் பெறப்படுகின்ற ஞானத்தை நன்கு அடைந்து பிரும்மத்தை அறியவேண்டுமென்ற அவா உடையவன் விவேகத்தினால் அடையப்பட்ட ஞானத்தின் மூலம் பரப்பிரும்மத்தை அடைகிறான். (64)</p>
<p class="Text">வித்யை இரண்டு வகையானது என்று அதர்வண வேதம் கூறுகிறது. ஒன்று பராவித்யை, மற்றது அபராவித்யை. ‘அக்ஷரம்’ என்று சொல்லப்படுகின்ற பிரும்மத்தை எந்த வித்யையால் அடையலாமோ, அதற்கு ‘பராவித்யை’ என்று பெயர். கர்மங்களைப் பற்றி அறிவிக்கின்ற ரிக் முதலிய வேதங்கள் அபராவித்யை என்றழைக்கப்படும். (65)</p>
<p class="Text">அந்தப் பராவித்யையின் விஷயமான பிரும்மஸ்வரூபம் வேதத்தினாலன்றி அறிய முடியாதது; தோன்றுதல், மறைதல், கெடுதல், வளர்தல், குறைதல், திரிதல் முதலிய விகாரங்கள் அற்றது; சொல்லிற்கும் மனதிற்கும் எட்டாதது; தேவர், மனிதன் முதலிய ரூபங்கள் இல்லாதது; கைகள், கால்கள் முதலிய உறுப்புக்கள் அற்றது; அனைத்தையும் நியமிப்பது; எங்கும் நீக்கமற நிறைந்துள்ளது; ஐம்பெரும் பூதங்களுக்குக் காரணமானது; தனக்கென தனித்ததான காரணமொன்றும் இல்லாதது; அனைத்தையும் வியாபித்து நிற்பது. ஆனால் ஒன்றினாலும் வியாபிக்கப்படாதது. மேலும் எதனின்றும் அனைத்தும் உண்டாகின்றதோ, ஞானிகள் எதைத் தங்கள் ஞானக்கண்களால் காண்கின்றனரோ, அதுதான் பிரும்மம். அதுவே அனைத்தும் ஒடுங்குமிடம். அதுதான் மேலான ஆதிஅந்தமில்லா அருட்பெருஞ்சோதி. இதுவே ஸ்ரீமகாவிஷ்ணுவின் சொரூபம். ‘அதுவே உத்தமமானது’ என்று சுருதிகளால் கூறப்படும் அந்த சூட்சுமமான பிரும்மத்தை முக்தி பெற வேண்டும் என்கிற ஆசை கொண்டவர்கள் தியானிக்க வேண்டும். (66—68)</p>
<p class="Text">பரமாத்மாவின் அந்த சொரூபம்தான் ‘பகவான்’ என்கிற சொல்லுக்குப் பொருளாகும். அவரேதான் பகவான் என்கிற சொல்லால் குறிக்கப்படுபவர். இந்தச் சொல் அளவற்ற சொரூப ரூப குண விபவங்களைக் குறைவறச் சொல்வது ஆகும். (69)</p>
<p class="Text">இவ்வாறு நன்கு விளக்கிச் சொல்லப்பட்ட ரூபவிபவ குணங்களுடைய அந்த பரமாத்மாவின் தத்துவம் எதனாலே நன்கு விளக்கமுறுமோ, அவ்வாறான துவாதசாக்ஷரத்தை அங்கமாகக் கொண்டதுதான் பராவித்யை ஆகும். மூன்று வேதங்களால் பெறப்பட்ட கர்மகாண்ட ஞானம் அபராவித்யை எனப்படும். (70)</p>
<p class="Text">அந்தணரே! பிரும்மம் என்பது சொல்லால் நிர்ணயித்து விளக்கும்படியானதன்று. ஆனாலும் உபாசனைக்காக (ஒரு வஸ்துவை நினைத்திருப்பதே உபாசனையாகும்.) அந்தப் பரப்பிரும்மத்தை ‘பகவான்’ என்று உபசாரமாக ஏதோவொரு கட்டுப்பாட்டிற்கிணங்கச் சொல்கிறோம். (71)</p>
<p class="Text">ஆனால் மைத்திரேயரே! இந்த ‘பகவான்’ என்கிற சொல் குற்றங்களுக்குப் பகையாய் மகாவிபூதிகளை உடையதான அனைத்துக் காரணங்களுக்கும் காரணமான பரப்பிரும்மத்தைத்தான் முக்கியமாகக் குறிக்கிறது. (72)</p>
<p class="Text">இந்த ‘பகவான்’ என்கிற சொல்லிலே உள்ள ‘ப’ என்னும் எழுத்திற்கு இரண்டுவிதப் பொருள்கள் உண்டு. படைத்த ஜீவராசிகளைக் காத்துப் போஷிப்பதும், அனைத்திற்கும் ஆதாரபீடமாக இருத்தலும் ஆகும். ‘க’ காரத்தின் பொருள் அந்தந்த ஜீவராசிகள் தங்கள் முற்பிறவியிலே செய்த கர்மங்களுக்கேற்ப பலன்களை அடைவித்தலும், அனைத்தையும் தன்னுள் இழுத்துக் கொள்வதும், திரும்ப அந்த ஜீவராசிகளைப் படைத்தலும் ஆகும். (73)</p>
<p class="Text">ஐசுவரியம், தர்மம், புகழ், செல்வம், ஞானம், வைராக்கியம் இந்த ஆறையும் குறிப்பதே ‘பக’ என்கிற சொல்லாகும். ஆகவே, இச்சொல் அனைத்து நற்குணங்கள் உடைமையையும், அனைத்து ஹீனகுணங்கள் இல்லாமையையும் குறிக்கிறது. (74)</p>
<p class="Text">அனைத்து பூதங்களையும் தன்னுள் கொண்ட பூதாத்மாவான பரமனிடமே அனைத்து பூதகணங்களும் ஜீவராசிகளும் வசிக்கின்றன. அந்த இறைவனேதான் அனைத்து பூதங்களிலும் விளங்குகிறார். ஆகவே, அழிவற்ற அந்த பரம்பொருளே ‘வ’ என்கிற எழுத்திற்கும் பொருளாவார். (75)</p>
<p class="Text">மைத்திரேயரே! இவ்வாறு ‘பகவான்’ என்கிற உயர்ந்த பொருள் பொதிந்த அந்தச் சொல் பரப்பிரும்ம சொரூபரான ஸ்ரீவாசுதேவரையே குறிக்கும். மற்ற எவர்களையும் குறிக்காது. (76)</p>
<p class="Text">கொண்டாடப்பட வேண்டிய, பூசிக்கப்பட வேண்டியவர்களைப் பற்றிக் கூறவேண்டிய இடத்தில் ‘பகவான்’ என்கிற சொல் பரமாத்மாவான வாசுதேவரையே முக்கியமாகச் சொல்கிறதே ஒழிய, மற்றவர்களைச் சொல்லும்போது ஏதோ உபசாரமாக, கௌணமாக (முக்கியமல்லாததாக), சொல்ல வேண்டுமே? என்கிற நியதிக்காகவே சொல்கிறது. (77)</p>
<p class="Text">ஏனென்றால், எந்த இறைவன் அனைத்து ஜீவராசிகளின் தோற்றத்திற்கும், அழிவிற்கும், பிறவிக்கும், இறப்பிற்கும் (அதாவது ஜீவராசிகள் போவதற்கும் வருவதற்கும்), வித்யை என்கிற ஞானத்திற்கும், அவித்யை என்கிற அஞ்ஞானத்திற்கும் காரணமாகவும், இவற்றை அறிந்தவராகவும் விளங்குகிறாரோ, அவரேயன்றோ ‘பகவான்’ என்று அழைப்பதற்குத் தகுதி கொண்டவர். (78)</p>
<p class="Text">விடவேண்டியவைகள், முக்குணங்கள், அதனால் வரும் துன்பங்கள் ஆகியவைகளை விடுத்து ஞானம், சக்தி, பலம், ஐசுவரியம், வீர்யம், தேஜஸ் முதலிய அனைத்து நற்குணங்களையும் பெற்றிருப்பவரே ‘பகவான்’ என்ற சொல்லால் குறிப்பிடப்படுகிறார். (79)</p>
<p class="Text">அந்தப் பரமனிடமே அனைத்து ஜீவராசிகளும் வசிக்கின்றன. அந்த இறைவனேதான் தானாகவே அனைத்து ஜீவராசிகளிலும் நீக்கமற நிறைந்து விளங்குகிறார். ஆகையால், அவரை ‘வாசுதேவன்’ என்றழைக்கின்றனர். (80)</p>
<p class="Text">முன்பொரு சமயம் ‘கேசித்துவஜன்’ என்பவரை அணுகிய காண்டிக்கிய ஜனகர் என்பவர் கேட்க, அவரும் அநந்தனான ஸ்ரீவாசுதேவருடைய திருநாமத்தின் பொருளை நான் உரைத்தவாறே கூறினார். (81)</p>
<p class="Text">அந்த இறைவன் அனைத்து ஜீவராசிகளிலும் நீக்கமற நிறைந்துள்ளார். மேலும் அனைத்து ஜீவராசிகளும் அவரிடமே நிறைந்து நிற்கின்றன. அவரே அனைத்துலகங்களையும் படைத்தவர். அவரே படைத்த ஜீவராசிகள் அனைத்தையும் காத்தருள்பவர். ஆகையினாலும் அவரை ‘வாசுதேவர்’ என்று அழைக்கின்றனர். (82)</p>
<p class="Text">முனிவரே! அந்த சர்வபூதமயரான பகவான் அனைத்து மறைப்புகளையும் (ஆவரணங்களையும்) கடந்தவர். அவைகளுக்கு அப்பாற்பட்டவர். இந்த இறைவன் அனைத்து ஜீவராசிகளின் பிரகிருதி, அந்தப் பிரகிருதியின் விகாரங்கள், முக்குணங்கள், அதன் செயல்பாடுகள் ஆகிய அனைத்து குற்றங்களையும் கடந்து தனிப்பொருளாக நிற்பவர். இந்நிலவுலகிற்கும் அதாவது பூமிக்கும், விண்வெளியான ஆகாயத்திற்கும் இடையே வெளி (குணீச்ஞிஞு) என்னுமிடத்திலும் நீக்கமற நிறைந்துள்ளவர்! (83)</p>
<p class="Text">மேலும், அந்த பகவான் இயற்கையான குற்றங்களோடு கலக்காத அனைத்து நற்குண சம்பூர்ணன். அவன் தனது மாயாசக்தியில் ஒரு துளி சக்தியால் அனைத்து ஜீவராசிகளினுள்ளும் வியாபித்து நிற்பவர். தனது திருவுள்ளத்தின்படி அந்தந்த தருணத்திற்கேற்ப திவ்வியமான திருமேனியை எடுத்துக் கொள்கிறவர். அவ்வாறான திருமேனி ஏற்றுக் கொண்டு அனைத்து உலகங்களுக்கும் நன்மையைச் செய்கிறவர். (84)</p>
<p class="Text">அந்த இறைவன் தேஜஸ், பலம், ஐசுவரியம், ஞானம், வீர்யம், சக்தி முதலிய நற்குணங்களின் குவியல் போன்றவர். பிரகிருதி முதலியனவற்றைக் கடந்து நிற்பவர். அதைவிட மிகமிக மேலானவர். அவித்யை முதலான குற்றங்களற்றவர். (இதனால் ‘பகவான்’ என்கிற சொல்லிலுள்ள ‘ந’ காரத்தின் பொருள் கூறப்பட்டது.) உயர்ந்தன—தாழ்ந்தன என்கிற இரண்டிற்கும் தலைவர். (85)</p>
<p class="Text">இவ்வாறான இறைவன் வியூகம், விபவம் என்கிற ரூபங்களினாலே வியஷ்டி ரூபராகவும், சமஷ்டி ரூபராகவும் விளங்குவதனாலே வியக்தராகவும் (வெளிப்படையான தோற்றம் உடையவராகவும்), ‘பரன்’ என்கிற ரூபத்தினால் வெளிப்படையான தோற்றம் இல்லாததனால் அவ்யக்தராகவும், அனைத்தையும் சகல காலங்களிலும் சகல விதத்திலும் ஆட்சிபுரிகிறவராகவும், எல்லா காலங்களிலும் அதாவது முக்காலங்களிலும் அனைத்தையும் தானே ஒருங்கே நேரடியாகக் காண்பவராகவும், அனைத்தையும் தன்னுள்ளே கொண்டவராகவும், அனைத்து சக்திகளையும் தன்னுள் ஏற்றவராகவும் இருப்பதனால் ‘பரமேசுவரன்’ என்னும் திருநாமம் உடையவர் ஆகிறார். (86)</p>
<p class="Text">இவ்வாறு அனைத்துக் குற்றங்களற்றவராக, சுத்தமாக, அனைத்திற்கும் மேலானவராக, என்றென்றும் பிரகிருதியான மாயைக்கு உட்படாதவராக, என்றும் எங்கும், எந்நிலையிலும் ஒரே மாதிரியாய் உள்ளவராகவும் விளங்கும் ‘பகவத் சொரூபம்’ எதனால் அறியப்படுகிறதோ, அந்த ஆத்மஞானமும் எதனால் காணப்படுகிறதோ, அந்த விவேகஞானமும் எதனால் அடையப் படுகிறதோ, அந்த பக்திரூபமான ஞானமும்தான் ‘ஞானம்’ (பராவித்யை) என்றழைக்கப்படும். இதற்குப் புறம்பான அறிவு அஞ்ஞானம் (அபாரவித்யை) என்றழைக்கப்படும். (87)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் ஐந்தாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-6">ஆறாவது அத்தியாயம் — கேசித்வஜர் மற்றும் காண்டிக்யரின் கதை</p>
<p class="Text"><span class="char-style-override-7">பராசரர் கூறுகிறார்——</span> முன்னர் கூறிய குணங்களும் விபூதிகளும் திருமேனிகளும் உள்ள பகவான், தத்துவங்களை முழுமையாக உணர்த்தும் சாஸ்திரங்களினாலும் யோகத்தினாலும் அறியப்படுகிறார். அதாவது வேதமோதுவதனாலும் புலனடக்கத்தாலும் அந்த இறைவனைக் காணலாம். இவையிரண்டும் பகவானை அடைவதற்குக் காரணமாவதால் இவற்றையும் ‘பிரும்மம்’ என்று அழைக்கின்றனர். (1)</p>
<p class="Text">சாஸ்திரங்களை நன்கு கற்று பின் யோகத்தில் நுழைய வேண்டும். அவ்வாறு யோகத்தில் நுழைந்தபின் அந்த தத்துவ சாஸ்திரத்தை நன்கு திடப்படுத்திக் கொள்ள வேண்டும். இவ்வாறு ஸ்வாத்யாயம் (வேதமோதுதல்), யோகம் ஆகிய இரண்டிலும் நன்கு தேர்ச்சி பெற்றால் ‘பரம்பொருள்’ நன்கு தெளிவாகப் புலப்படுவார். (2)</p>
<p class="Text para-style-override-7">இவ்வாறான பரம்பொருளைக் காண்பதற்குச் சாஸ்திர அறிவு ஒரு கண். யோகம் என்பது மேலான மற்றொரு கண். அந்தப் பரப்பிரும்மமான பகவான் இந்த இரண்டு கண்களாலே காணக் கூடியவரேயல்லாது நாம் ஊனக்கண்களால் காணக் கூடியவனல்லர். (3)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">‘ந தத்ர சக்ஷுர்கச்ச<span class="char-style-override-38">2</span>தி ந லாக்<span class="char-style-override-38">3</span>க<span class="char-style-override-38">3</span>ச்ச<span class="char-style-override-38">2</span>தி</p>
<p class="Foot-Note-Slok">நோ மநோ ந வித்<span class="char-style-override-38">3</span>மோ ந விஜாநீமோ’</p>
<p class="Foot-Note-Right para-style-override-20">— கோனோபநிஷத் 1/3</p>
<p class="Foot-Note para-style-override-7">‘அங்கு கண் முதலிய ஞானப்புலன்கள் செல்லமாட்டா. வாக்கு முதலிய கர்மப்புலன்கள் செல்லமாட்டா. அந்தக்கரணமான புத்தியாலும் அறிய முடியாது.’</p>
<p class="Foot-Note-Slok">‘கண்கள் காண்பதற்கரியனாய்க்</p>
<p class="Foot-Note-Slok">கருத்துக்கு நன்றும் எளியனாய்’</p>
<p class="Foot-Note-Right">— திருவாய்மொழி 3/6/11</p>
<p class="Foot-Note"><span class="char-style-override-7">‘ந ச க்ஷுஷா க்ருஹ்யதே நாபிவாசா நாந்யைர்தே</span><span class="char-style-override-41">3</span><span class="char-style-override-7">வை: தபஸா கர்மணாவா ।’ (முண்டகோபநிஷத் 3/1/8) —</span> ‘கண்களாலே, வாக்காலே, புலன்களாலே, கர்மங்கள் செய்வதனாலே அவரைப் பீடிக்க முடியாது.’</p>
<p class="Text"><span class="char-style-override-7">மைத்திரேயர் கேட்கிறார்——</span> பகவானே! எதை அறிந்தால் நான் அனைத்திற்கும் ஆதாரமான பகவானைக் காண முடியுமோ, அந்த யோகசாஸ்திரத்தைப் பற்றி அறிய விரும்புகிறேன். அதைக் கருணைகூர்ந்து விளக்கியருள வேண்டும். (4)</p>
<p class="Text"><span class="char-style-override-7">பராசரர் கூறுகிறார்——</span> பிராம்மணரே! முன்பொரு சமயம் கேசித்துவஜர் மகாத்மாவான காண்டிக்ய ஜனகருக்கு இந்த யோகசாஸ்திரத்தை எவ்வாறு வருணித்துக் கூறினாரோ, அதை அவ்வாறே நான் உங்களுக்குச் சொல்கிறேன், கேளுங்கள். (5)</p>
<p class="Text"><span class="char-style-override-7">மைத்திரேயர் கேட்கிறார்——</span> பிராம்மணரே! இந்த காண்டிக்ய ஜனகர் யார்? அறிஞரான கேசித்துவஜர் என்பவர் யார்? இந்த யோக சம்பந்தமான உரையாடல் அவர்களுக்குள் எந்த காரணத்தால் நிகழ்ந்தது? (6)</p>
<p class="Text"><span class="char-style-override-7">பராசரர் கூறுகிறார்——</span> முன்பொரு காலத்தில் ‘தர்மத்துவஜ ஜனகர்’ என்கிற திருநாமம் கொண்ட ஓர் அரசன் இருந்தார். அவருக்கு அமிதத்துவஜன், கிருதத்துவஜன் என்று இரு புத்திரர்கள் இருந்தனர். இவ்விருவரில் கிருதத்துவஜர் என்பவர் எப்பொழுதும் வேதாந்த விசாரம் (புறப்பொருளைப் பற்றிய ஆராய்ச்சி) செய்து கொண்டிருப்பார். கிருதத்துவஜரின் மகன் கேசித்துவஜர் என்கிற பெயர் பெற்றுப் புகழடைந்திருந்தார். அமிதத்துவஜருடைய மகன் காண்டிக்ய ஜனகர் என்பவராவார். (8)</p>
<p class="Text">இந்த காண்டிக்ய ஜனகர் இவ்வுலகில் கர்மநெறியில் மிகுந்த புலமை பெற்றவர் என்ற புகழைப் பெற்றார். கேசித்துவஜர் ‘ஆத்யாத்மவித்யை’ என்கிற பரவித்யையில் மிகவும் தேர்ச்சி பெற்றவராக விளங்கினார். இவ்விருவரும் ஒருவருக்கொருவர் மற்றவரைத் தோற்கடிக்க வேண்டும் என்கிற நினைப்பிலேயே (செயலிலேயே) முழுமூச்சாக இருந்தனர். காலம் செல்லச் செல்ல கேசித்துவஜர் காண்டிக்ய ஜனகரை அரசுக்கட்டிலினின்றும் துரத்திவிட்டார். (9,10)</p>
<p class="Text">அவ்வாறு துரத்தப்பட்ட காண்டிக்யர் குறைவான படைகளை உடையவராக இருந்ததனாலே பகைவர்களை வெற்றிகொள்ள முடியாமல் ராஜ்யத்தைவிட்டு மந்திரி, புரோகிதர்களோடுகூடப் பிறர் வர முடியாத ஒரு காட்டிற்குச் சென்றார். (11)</p>
<p class="Text">ராஜ்யத்திலிருந்த கேசித்துவஜர் ஞானத்தில் ஊன்றிய சிந்தை உடையவராகப் பிரும்ம வித்யையில் இருந்து கொண்டே உபாசனத்திற்கு இடையூறு செய்யும் பாவங்களை நிவர்த்தி செய்து கொள்ளும் பொருட்டு, அவித்யையினால் (கர்மங்களினால்) இறப்பைக் கடக்க வேண்டி பற்பல வேள்விகளைச் செய்தார். (12)</p>
<p class="Text">யோகிகளில் சிறந்தவரே! ஒரு நாள் அரசரான கேசித்துவஜர் வேள்வி செய்வதில் ஈடுபட்டிருந்தார். அப்பொழுது பிரவர்க்கியம் என்கிற சடங்கில் அவியுணவிற்கு வேண்டும் பாலைக் கொடுத்து வருகிற பசுவை ஜனநடமாட்டம் இல்லாத ஒரு காட்டில் பயங்கரமான புலியொன்று அடித்துக் கொன்றுவிட்டது. (13)</p>
<p class="Text">இதையறிந்த அரசன் கேசித்துவஜர்—— “இதற்கு நான் என்ன பிராயச்சித்தம் செய்யவேண்டும்?” என்று வேள்விச்சாலையில் இருந்த ரித்விக்குகளைக் கேட்டார். (14)</p>
<p class="Text">“இதற்கான கழுவாயை நாங்கள் அறியமாட்டோம். ஆகவே, தாங்கள் கசேருவைக் கேளுங்கள்” என்று அந்த ரித்விக்குகள் கூற, மன்னரும் கசேருவிடம் உடனே சென்று கேட்க, அவரும் “நான் இதைப் பற்றி நன்கறியேன். ஆகவே, தாங்கள் பிருகு மகரிஷியின் மகனான சுநகரைக் கேளுங்கள். அவர் நிச்சயம் இதைப் பற்றித் தெரிந்தவராக இருப்பார்” என்று கூற, மன்னரும் சுநகரைச் சென்று கேட்க, அவர் என்ன கூறினாரோ, அதைக் கூறுகிறேன், கேளுங்கள். (15,16)</p>
<p class="Text">“அரசே! இப்பொழுது இந்த பூமியில் இதற்கான பிராயச்சித்தத்தைப் பற்றிக் கசேருவுக்கும் தெரியாது, எனக்கும் தெரியாது. வேறு எவருக்குமே தெரியாது. உம்மால் வெற்றிகொள்ளப்பட்ட உமது பகைவரான காண்டிக்ய ஜனகரே இதைப் பற்றி நன்கு அறிவார்” என்று கூறினார். (17)</p>
<p class="Text">இதைக் கேட்ட கேசித்துவஜர்—— “முனிசிரேஷ்டரே! நான் எனது பகைவரான காண்டிக்ய ஜனகரிடம் இதைப் பற்றிக் கேட்கச் செல்கிறேன். ஒருவேளை அவர் என்னைக் கொல்வாராயின், அப்பொழுது நான் செய்த வேள்வியின் பயன் எனக்கு நிச்சயமாகக் கிடைக்கும். அல்லது நான் கேட்கும் பிராயச்சித்தத்தை உள்ளபடியே அவர் கூறுவாராயின், நான் தொடங்கிய வேள்வி சிறிதும் இடையூறின்றி முழுமை அடையும்” என்று சுனகரிடம் கூறினார். (18,19)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய மன்னர் கேசித்துவஜர் மான்தோலை உடுத்திக் கொண்டு, பேரறிஞரான காண்டிக்யர் இருக்கும் வனத்திற்குத் தன் ரதத்தில் ஏறிச் சென்றார். (20)</p>
<p class="Text">காண்டிக்யரும் தனது பகைவனான கேசித்வஜர் தன்னை நோக்கி வருவதைக் கண்டு சினத்தால் கண்கள் சிவக்க, வில்லில் நாணைப் பூட்டிக் கொண்டு இவ்வாறு கூறலானார். (21)</p>
<p class="Text"><span class="char-style-override-7">காண்டிக்யர் கூறுகிறார்——</span> “அடே துஷ்டா! நீ கிருஷ்ணாஜீனம் தரித்துக் கவசம் போட்டுக் கொண்டு எங்களைக் கொல்ல இங்கு வந்தாயா? ‘நாம் மான்தோல் அணிந்து வந்ததனால் அவன் நம்மை நிச்சயம் அடிக்க மாட்டான்’ என்று நினைத்தாயோ? (22)</p>
<p class="Text">முட்டாளே! மான்களின் மேல் இந்தத் தோல் இருக்கவில்லையா? நீயும் நானும் எத்தனை முறை கூரிய அம்புகளால் அந்த மான்களை அடித்திருக்கிறோம். (23)</p>
<p class="Text">ஆகவே, இன்று நான் உன்னை நிச்சயம் கொல்வேன். நீ இன்று என் கையிலிருந்து உயிருடன் திரும்ப மாட்டாய். தீய எண்ணம் கொண்டவனே! நீ எனது அரசைப் பிடுங்கிக் கொண்டவன். ஆகவே, நீ ஓர் ஆததாயி ஆவாய்.” (24)</p>
<p class="Text"><span class="char-style-override-7">கேசித்துவஜர் கூறுகிறார்——</span> “ஹே காண்டிக்யரே! நான் இப்பொழுது தங்களிடம் ஒரு சந்தேகத்தை நிவர்த்தி செய்து கொள்ள வந்திருக்கிறேன். தங்களைக் கொல்வதற்காக இப்பொழுது நான் வரவில்லை. நான் கூறப்போவதைக் கேட்டபின் தாங்கள் யோசித்து என்னைக் கோபிக்கலாம் அல்லது என்மேல் பாணத்தை எய்யலாம்.” (25)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட பேரறிஞரான காண்டிக்யர் தனது புரோகிதரையும் மந்திரிகளையும் அழைத்து அவர்களிடம் ஆலோசித்தார். (26)</p>
<p class="Text">அப்பொழுது மந்திரிகள் “இப்பொழுது பகைவன் தங்கள் வசத்தில் உள்ளான். ஆகவே, அவனைக் கொல்வதுதான் சரி எனத் தோன்றுகிறது. அவனைக் கொன்றால் இந்த முழு அரசும் தங்களது வசமாகும்” என்று கூறினார்கள். (27)</p>
<p class="Text">அதைக் கேட்ட காண்டிக்யர், “நீங்கள் கூறுவது முற்றிலும் உண்மைதான். இவனைக் கொன்றால் இந்த பூவுலகு முற்றிலும் என் வசமாகும். ஆனால், இவனைக் கொன்றால் இவனுக்கு மேலுலகம் சித்திக்கும். அவனைக் கொல்லாவிட்டால் நமக்கு மேலுலகம் கிடைக்கும். அவனுக்கு இந்த பூமி முழுவதும் கிடைக்கும். (28,29)</p>
<p class="Text para-style-override-7">ஆனால், நான் நினைப்பதோ வேறு. மேலுலகைவிட இந்நிலவுலகு அதிகம் என்பது எனது எண்ணமில்லை, மேலுலகே சிறந்தது. ஏனெனில், மேலுலகை வெற்றிகொள்வது நீடித்திருப்பது. இவ்வுலக வாழ்க்கை நீரில் குமிழிபோல் சிறிது நாழிகையே உள்ளது. ஆகவே, நான் இவனைக் கொல்லப் போவதில்லை. இவன் என்ன ஐயம் கேட்கிறானோ, அதை நான் தெளிவாக்குகிறேன்” என்று பதில் கூறினார். (30,31)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note">இவ்வுலக வாழ்க்கையை ‘நிலையாமை’ என்கிற 34வது அதிகாரத்தில் திருவள்ளுவர் விளக்குவது காண்க.)</p>
<p class="Text"><span class="char-style-override-7">பராசரர் கூறுகிறார்——</span> அப்பொழுது காண்டிக்ய ஜனகர் தனது பகைவரான கேசித்துவஜரிடம் வந்து “நீ கேட்க வேண்டிய சந்தேகத்தைக் கேள். தெரிந்தவரை விடை கூறுகிறேன்” என்று கூறினார். (32)</p>
<p class="Text">அந்தணரே! அப்பொழுது கேசித்துவஜர் தான் வேள்வி செய்து கொண்டிருக்கும்போது பிரவர்க்கியம் என்கிற சடங்கில் அவியுணவிற்கு வேண்டிய பாலைத் தரும் பசுவை ஒரு புலி கொன்றது முதலான நிகழ்ச்சிகளைக் கூறி, அதற்கான பிராயச்சித்தத்தைக் கேட்கவே, தான் இங்கு வந்ததாகக் கூறினார். (33)</p>
<p class="Text">இதைக் கேட்ட காண்டிக்ய ஜனகர் சாஸ்திரங்களில் கூறிய அந்தப் பிராயச்சித்தத்தைப் பற்றியும், அந்தப் பிராயச்சித்தத்தைச் செய்யவேண்டிய முறையைப் பற்றியும் நன்கு விளக்கமாகக் கூறினார். அதன்பின் கேசித்துவஜர் தம் ஐயம் நீங்கப் பெற்று, காண்டிக்யரிடம் விடைபெற்று வேள்விச்சாலைக்குத் திரும்பி வந்து முறைப்படி வேள்வியையும், பசு இறந்ததற்கான பிராயச்சித்தத்தையும் செய்து முடித்தார். (34,35)</p>
<p class="Text">அதற்குப் பின் தான் தொடங்கிய வேள்வியைப் பூர்த்தி செய்து, வேள்வி முடிவில் செய்யவேண்டிய அவப்ருதஸ்நானத்தையும், செய்யவேண்டிய அனைத்தையும் முடித்து மன்னர் கேசித்துவஜர் சிந்தனையில் ஆழ்ந்தார். (36)</p>
<p class="Text">‘வேள்விக்கு வந்திருந்த அனைத்து ரித்விக் அந்தணர்களையும் முறைப்படி பூசித்தேன். மேலும், அந்த வேள்வியில் வந்திருந்த அனைத்துப் பார்வையாளர்களையும் முறைப்படி கௌரவித்தேன். யாசகர்களுக்கு அவர்கள் வேண்டுவதையெல்லாம் அளித்தேன். உலக நடைமுறைக்கேற்பச் செய்யவேண்டுவதை எல்லாம் செய்தேன். அவ்வாறிருக்க, ஏனோ என் மனம் ஏதோ செய்ய வேண்டியதைச் செய்யாமல் விட்டுவிட்டதைப் போல் குறைப்பட்டுக் கொண்டிருக்கிறது. என்ன காரணமோ தெரியவில்லையே?’ (37,38)</p>
<p class="Text">இவ்வாறு சிந்தித்த கேசித்துவஜர் ‘ஆகா! நாம் அனைத்தையும் செய்து முடித்திருந்தும் பிராயச்சித்தத்திற்கான ஐயத்தை நீக்கிய காண்டிக்ய ஜனகருக்குக் குருதட்சிணை இன்னும் தரவில்லையே!’ என்று நினைத்தார். (39)</p>
<p class="Text">மைத்திரேயரே! இவ்வாறு சிந்தித்த கேசித்துவஜர் தன் தேரிலேறி காண்டிக்யர் வசிக்கும் அந்த காட்டிற்குச் சென்றார். (40)</p>
<p class="Text">அப்பொழுது காண்டிக்யர் தன் பகைவனான கேசித்துவஜர் ஆயுதமேந்தி ரதத்தில் வருவதைக் கண்டு, அவரைக் கொல்லத் தானும் ஆயுதம் ஏந்தி நின்றார். இதைக் கண்ட கேசித்துவஜர் காண்டிக்யரை நோக்கிக் கூறலானார். (41)</p>
<p class="Text">“காண்டிக்யரே! கோபம் கொள்ளாதீர். நான் தங்களுக்குத் தீங்கிழைக்க வரவில்லை. தாங்கள் எனக்குக் கூறிய பிராயச்சித்தத்திற்கான குருதட்சிணை தருவதற்காகவே வந்துள்ளேன். அதைத் தெரிந்துகொள்ளுங்கள். (42)</p>
<p class="Text">நான் தாங்கள் உபதேசித்தபடியே நான் தொடங்கிய வேள்வியை நன்கு முறைப்படிச் செய்து முடித்தேன். இப்பொழுது நான் தங்களுக்கு குருதட்சிணை தர விரும்புகிறேன். தாங்கள் தங்கள் விருப்பப்படி வேண்டுவதைக் கேட்கலாம்.” (43)</p>
<p class="Text"><span class="char-style-override-7">பராசரர் கூறுகிறார்——</span> இதைக் கேட்ட காண்டிக்ய ஜனகர் தன் மந்திரிகளுடன் கலந்து ஆலோசிக்கலானார்—— “இப்பொழுது அவன் எனக்கு குருதட்சிணை தர விரும்பி வந்துள்ளான். நான் இப்பொழுது எதைக் கேட்க வேண்டும்?” (44)</p>
<p class="Text">இவ்வாறு காண்டிக்யர் கேட்கவே மந்திரிகள்—— “இப்பொழுது தாங்கள் தங்களது அரசு முழுவதையும் திருப்பித் தருமாறு கேளுங்கள். புத்திசாலிகள் தருணம் வாய்த்தபோது தம்முடைய சேனைகளுக்குத் தொந்தரவு இல்லாமல் அரசாட்சியைச் சம்பாதிப்பார்கள்” என்று கூறினர். (45)</p>
<p class="Text">அப்பொழுது பேரறிஞனரான காண்டிக்யர் சற்றே புன்னகை கொண்டு மந்திரிகளை நோக்கி—— “என்னைப் போன்றவர்கள் சிறிது காலமே நிலைத்து நிற்கும் இந்த ராஜ்யத்தையா தட்சிணையாகக் கேட்டுப் பெறுவார்கள்? நீங்களோ தனக்கான பொருளை (செல்வத்தை)ப் பெறுவதற்கான வழியைக் கூறுபவர்கள்தானே. ஆனால் ‘பரமார்த்தம்’ (பரலோகத்திற்கான நன்மைகளைச் சொல்லும் வழி) எப்படிப்பட்டது? அதைப் பெறுவது எப்படி? என்பதைப் பற்றிய விஷயத்தில் நீங்கள் எல்லோரும் ஒன்றும் அறியாதவர்களே. ஆதலால், நீங்கள் சொல்வது சரிதான்” என்று கூறினார். (46,47)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு கூறிய மன்னரான காண்டிக்ய ஜனகர் கேசித்துவஜரிடம் வந்து “தாங்கள் எனக்கு குருதட்சிணை கொடுக்க வேண்டுவது அவசியம் என்று தானே நினைக்கிறீர்கள்” என்று கேட்டார். (48)</p>
<p class="Text">அப்பொழுது கேசித்துவஜர் “ஆம். அதற்காகத்தான் வந்துள்ளேன்” என்று கூறவே, காண்டிக்ய ஜனகர் அவரிடம் “அப்படியானால் ஆன்மஞானரூபமான பரமார்த்தவித்யையில் தாங்கள் நன்கு தேர்ச்சி பெற்றவர். ஆதலால், தாங்கள் எனக்கு குருதட்சிணை தர விரும்பினால், எந்தச் செயல் உலகியலில் உள்ள அனைத்து துன்பங்களையும் நீக்கி ஒழிக்குமோ, அந்தச் செயலான பரமார்த்த ஞானத்தை எனக்குச் சொல்ல வேண்டும்” என்று வேண்டினார். (49,50)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் ஆறாவது அத்தியாயம் முற்றிற்று.</p>


<p class="Page-Break"> </p>
<p class="Sub-Heading" id="toc_marker-10-7">ஏழாவது அத்தியாயம் — பிரும்மயோகத்தைப் பற்றிய தீர்வு</p>
<p class="Text"><span class="char-style-override-7">கேசித்துவஜர் கேட்கிறார்——</span> “காண்டிக்யரே! க்ஷத்திரியர்களுக்கு ராஜ்யத்தைப் பெறுவதைவிடப் பிரியமானது வேறொன்றும் இல்லையே. அவ்வாறிருக்க, பகைவரற்ற ராஜ்யத்தைக் கேட்காமல் யோகவழியைப் பற்றிக் கேட்டீர்களே, அது ஏன்? சொல்ல முடியுமா?” (1)</p>
<p class="Text"><span class="char-style-override-7">காண்டிக்யர் (பதில்) கூறுகிறார்——</span> “கேசித்துவஜரே! நான் ஏன் தங்களிடம் அரசாட்சியை வேண்டவில்லை என்கிற காரணம் தெரியுமா? அதைக் கேளுங்கள். இந்த அரசாட்சியில் ஆசை கொண்டவர்கள் மூர்க்கர்கள், அறிவிலிகள். (2)</p>
<p class="Text">க்ஷத்திரியர்களின் கடமை மக்களைக் காப்பதுதான். மேலும், அறநெறி வழுவாதவாறு தனது பகைவர்களைக் கொல்வதும்தான். (3)</p>
<p class="Text">அரசாட்சியை நன்கு நடத்தி மக்களைக் காப்பாற்றுவதில் திறனில்லாத என்னிடமிருந்து நீங்கள் எனது அரசாட்சியைப் பிடுங்கிக் கொண்டது நியாயம்தான். ஏனெனில், எனக்குத் திறமையும் இல்லை, அரசாட்சியில் விருப்பமும் இல்லை. ஆகவே, அது எனக்குக் குற்றமாகாது. ஆனால், ராஜ்யத்தில் அதிகாரம் இருந்து முறைப்படி மக்களைப் பரிபாலிக்கவில்லையெனில் அப்பொழுது அது குற்றமாகும். ஏனெனில், எனக்கென்று விதிக்கப்பட்ட கர்மம் அவிச்சையின்பாற்பட்டதே ஆகும். இருந்தும் நியமத்திற்கு எதிராக அந்த கர்மத்தைத் தியாகம் செய்தால், அது தளைக்குக் காரணமாகும். (4)</p>
<p class="Text">இந்த அரசாட்சியில் முற்பிறவிகளின் கர்மங்களின் பயனான சுகபோகங்களை அனுபவித்துக் கழிப்பதற்காகவே ஆசையிருந்தது. ஆனால், மந்திரி முதலிய மற்றவர்களுக்கு அது பற்று, பேராசை முதலிய குற்றங்களினால் ஏற்படுகிறது. அது அறநெறிகளைப் பற்றித் தோன்றிய ஆசையல்ல. (5)</p>
<p class="Text">உயர்ந்த க்ஷத்திரியர்களுக்கு ராஜ்யம் முதலியனவற்றை யாசிப்பது என்பது அறநெறியின் பாற்பட்டதன்று. இது சான்றோர்களின் கொள்கை. ஆகவேதான் அரசு பரிபாலனம் என்கிற செயல் அவிச்சையின்பாற்படுதலாலே நான் உங்களிடம் அரசை யாசிக்கவில்லை. (6)</p>
<p class="Text">எவர்கள் அரசுப்பொறுப்பின் உண்மையை அறியாதவர்களோ, ‘நான், எனது’ என்கிற அகங்காரமாகிய கொடிய மதுவை உண்டு மயங்கி இருப்பார்களோ, அவர்களே (அந்த முட்டாள்களே) அரசபீடத்தை விரும்புவார்கள். என் போன்றவர்கள் அரசபீடத்தை விரும்பமாட்டார்கள். ஆகவேதான் நான் உங்களிடம் அரசை யாசிக்கவில்லை” (என்று காண்டிக்யர் கூறினார்). (7)</p>
<p class="Text"><span class="char-style-override-7">பராசரர் கூறுகிறார்——</span> இவ்வாறு காண்டிக்யர் சொன்னதைக் கேட்ட மன்னரான கேசித்துவஜர் மிகுந்த மகிழ்ச்சி கொண்டு காண்டிக்யரை நோக்கி ‘நன்று கூறினீர்’ என்று ஆமோதித்து அன்போடு கூறலுற்றார்—— “காண்டிக்யரே! நான் கர்மங்களைச் செய்வதனால் யோகத்திற்குப் பகையான காமம், கோபம் முதலிய மிருத்யுவைப் போக்கும் பொருட்டு விருப்பத்தோடு அரசாட்சியையும் பற்பலவிதமான வேள்விகளையும் செய்து வருகிறேன். மேலும் பலவிதமான போகங்களை அனுபவிப்பதனாலே புண்ணியத்தையும் குறைத்து வருகிறேன். (9)</p>
<p class="Text">நமது குலத்திற்கு ஆனந்தத்தை அளிப்பவரே! மிகவும் சௌபாக்கியத்திற்கான செய்தி (மகிழ்ச்சி தரும் செய்தி) என்னவென்றால் தங்களது மனம் விவேகம் என்கிற ஆன்மீக வழியான செல்வத்தில் ஆசை கொண்டிருக்கிறது. ஆகவே, அவிச்சையின் சொரூபத்தை (உண்மையை)க் கூறுகிறேன், கேளுங்கள். (10)</p>
<p class="Text para-style-override-7">ஆத்மா அல்லாத உலகியல் பொருள்களில் ‘ஆத்மா’ என்கிற நினைப்பு, தனது அல்லாத அந்தப் பொருளில் ‘தனது’ என்கிற நினைப்பு — இவ்விரண்டும் உலகியலான (சம்சாரமான) மரத்திற்கு இரு விதைகளாகின்றன. (11)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">அவாஎன்ப எல்லா உயிர்க்கும்எஞ் ஞான்றும்</p>
<p class="Foot-Note-Slok">தவாஅப் பிறப்பீனும் வித்து.</p>
<p class="Foot-Note-Right para-style-override-9">— திருக்குறள் 361)</p>
<p class="Text">எப்படியெனில் தேகம் படைத்த இந்த ஜீவன் அஞ்ஞானமாகிற இருளினாலே மூடப்பட்டவனாக, ஐம்பெரும் பூதங்களாலான இவ்வுடம்பில் ‘நான்’ என்றும், ‘எனது’ என்றும் புத்தியைச் செய்கிறான். ஆகாயம், வாயு, அக்னி, நீர், பூமி என்கிற ஐம்பெரும் பூதங்களுக்கும் வேறாக ஆன்மா தனித்து இருக்கும் போது, இவ்வுடலையே ‘ஆன்மா’ என்று எந்த அறிவுள்ளவன் நினைப்பான்? (12,13)</p>
<p class="Text">இவ்வுடலினால் அடைவிக்கத்தக்கவைகளான வீடு, நிலம் முதலியனவற்றை அறிவுள்ள ஒருவன் எவன்தான் ‘தனது’ (இந்த ஆன்மாவினால் அனுபவிக்கத்தக்கன) என்று நினைப்பான்? (14)</p>
<p class="Text">இவ்வாறு இவ்வுடல் ஆன்மாவாகவன்றி அனாத்மாவாக இருத்தலாலே, இவ்வுடலினால் தோன்றிய பிள்ளைகள், பேரன்கள் ஆகியவர்களைத் தன்னுடையவன் (ஆன்மாவைச் சேர்ந்தவன்) என்று எந்த அறிவுள்ளவன்தான் நினைப்பான்? இவ்வாறு நினைப்பது அஞ்ஞானத்தினாலேயன்றி வேறல்ல. (15)</p>
<p class="Text">மனிதன் செய்யும் அனைத்துச் செயல்களும் இந்த உடல் அனுபவிப்பதற்காகவேயன்றோ இருக்கின்றன. ஆனால், இவ்வுடல் ‘நான்’ என்னும் ஆன்மாவாக இல்லாதிருக்க, அதாவது ஆன்மாவிலிருந்து தனிப்பட்டதாக இருக்க, இவ்வாறு இவன் செய்யும் செயல்களெல்லாம் தளைக்குக் காரணமாகவே ஆகின்றன. அதாவது, இவ்வுடல் திரும்பத் திரும்பப் பிறப்பதற்கே காரணமாகின்றன. (16)</p>
<p class="Text">எவ்வாறு மண் வடிவமான மாளிகை மண்ணினாலும் நீரினாலும் பூசப்பட்டு மாளிகையாக மிளிர்கிறதோ, அவ்வாறேதான் மண் வடிவான இவ்வுடலும் மண்மயமான சோறு, நீர் முதலியனவற்றால் பூசப்பட்டு மனிதவுடலாகக் காட்சியளிக்கிறது. (17)</p>
<p class="Text">பஞ்சபூத ரூபங்களான போகப் பொருட்களினால் பஞ்சபூதங்களாலாகிய இவ்வுடல் வளர்க்கப்படுமானால் (திருப்தி பண்ணப்படுமானால்) இவ்வுடலைக் காட்டிலும் வேறான ஆன்மாவிற்கு அந்த போகப் பொருட்களினால் போகம் எவ்வாறு உண்டாகும்? (18)</p>
<p class="Text para-style-override-7">இந்த ஜீவன் பல்லாயிரம் பிறவிகளில் பிறந்து இவ்வுலகியல் இன்பதுன்பங்களை அனுபவித்ததனால், அந்த அனுபவமாகிற வாசனை ரூபமான (மனப்பதிவுகளான) புழுதிகளினால் மறைக்கப்பட்டதால் ‘மயக்கம்’ என்கிற சிரமங்களை அனுபவிக்கிறது. (19)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">ச்சா<span class="char-style-override-38">2</span>யா ந மூர்ச்ச<span class="char-style-override-38">2</span>தி மலோபஹத: ப்ராஸாதே<span class="char-style-override-38">3</span></p>
<p class="Foot-Note-Slok">சுத்<span class="char-style-override-38">3</span>தே<span class="char-style-override-38">4</span> து த<span class="char-style-override-38">3</span>ர்பணதலே சுலபாவகாஶா</p>
<p class="Foot-Note-Right para-style-override-20">— காளிதாஸன்</p>
<p class="Foot-Note para-style-override-7">அழுக்குக் கண்ணாடியில் நம் முகத்தைப் பார்த்தால் முகம் தெளிவாகத் தெரிவதில்லை. அதைத் துடைத்துச் சுத்தப்படுத்தினால் நம் முகம் நன்கு தெரியும்.</p>
<p class="Foot-Note-Slok">யதை<span class="char-style-override-38">2</span>வ பி<span class="char-style-override-38">3</span>ம்ப<span class="char-style-override-38">3</span>ம் ம்ருதயோபலிப்தம் ।</p>
<p class="Foot-Note-Slok">தேஜோமயம் ப்<span class="char-style-override-38">4</span>ராஜதே தத் சுதா<span class="char-style-override-38">4</span>ந்தம் ॥</p>
<p class="Foot-Note-Right para-style-override-20">— சுவேதாஸ்வதர உபநிஷத் 2/14</p>
<p class="Foot-Note">மண் மூடிய ரத்தினம், மண்ணைத் துடைப்பதால் உடனே பளிச்சிடுவதுபோல்.</p>
<p class="Text para-style-override-7">இப்படி வருந்துகிற ஆன்மாவிற்கு என்றைய தினம் ஞானம் என்னும் சுடுநீரினால் கழுவப்பட்டு அப்புழுதிகள் நீங்குமோ, அப்போதுதான் இவ்வுலகியலாகிய பாதையில் வந்த அந்த வழிப்போக்கனின் ‘மோகம்’ என்னும் அஞ்ஞானமாகிற துன்பம் அமைதியடையும். அஞ்ஞானமாகிற துன்பம் அமைதியடையும் பொழுது அந்த ஜீவனாகிற புருஷன் அமைதியான மனநிலையை அடைகிறான். அப்பொழுது அந்த ஜீவன் ஒப்பில்லாததும், கலக்கமற்றதும், எதனாலும் பாதிக்கப்படாததும், துன்பமில்லாததுமான உயர்ந்த நிர்வாண பதவியான முக்தியை அடைகிறான். (20,21)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">நன்றாய் ஞானம் கடந்துபோய்</p>
<p class="Foot-Note-Slok">நல்லிந்திரிய மெல்லாமீர்த்து</p>
<p class="Foot-Note-Slok">ஒன்றாய்க் கிடந்த வரும் பெரும்</p>
<p class="Foot-Note-Slok">பாழுலப்பிலதனை உணர்ந்துணர்ந்து</p>
<p class="Foot-Note-Slok">சென்றாங் கின்பதுன்பங்கள்</p>
<p class="Foot-Note-Slok">செற்றுக் களைந்து பசையற்றால்</p>
<p class="Foot-Note-Slok">அன்றே அப்போதே</p>
<p class="Foot-Note-Slok">வீடதுவே வீடுவீடாமே.</p>
<p class="Foot-Note-Right para-style-override-9">— திருவாய்மொழி 8/8/6)</p>
<p class="Text">இந்த ஆன்மாவே ஞானமயமானது, தூய்மையானது, முக்திமயமானது. அஞ்ஞானத்தின் தன்மையாகிற துன்பம் முதலியன பிரகிருதியின் தன்மைகளேயன்றி ஆன்மாவிற்கான தன்மைகளன்று. (22)</p>
<p class="Text">மன்னரே! எவ்வாறெனில் தண்ணீருக்கு இயற்கையாய் வெப்பமில்லை. அது குளிர்ந்ததுதான். இருந்தாலும் தீ சம்பந்தப்பட்டுச் சூடான பாத்திரத்தினாலே அதிலிருக்கும் தண்ணீர் வெப்பம் உள்ளதாகக் கொதிக்கும் சத்தத்தைச் செய்கிறது. அதுபோல முத்தாபங்களோடு கூடின பிரகிருதியின் சேர்க்கையினாலே குற்றமுடையதாகி, அந்தப் பிரகிருதியின் தர்மங்களான பசி—தாகம் முதலியனவற்றை அடைகிறது இந்த ஜீவாத்மா. உண்மையில் இந்த ஆன்மா அந்தப் பிரகிருதிகளிலிருந்து வேறுபட்டதாக விகாரமற்று இருப்பதாகும். (23,24)</p>
<p class="Text">இவ்வாறு நான் அவித்யைக்குக் காரணமான விதையான அஞ்ஞானத்தைப் பற்றிச் சொன்னேன். இந்த அவிச்சையினால் ஏற்படும் துன்பங்களைக் களையும் உபாயம் யோகமே அல்லாது வேறில்லை.” (25)</p>
<p class="Text"><span class="char-style-override-7">காண்டிக்யர் கேட்கிறார்——</span> “பெரியோரே! யோகம் அறிந்தவர்களுக்குள் சிறந்தவரே! கேசித்துவஜரே! நிமியின் வம்சத்தில் பிறந்தவர்களுள் தாங்கள் யோகசாஸ்திரத்தின் உட்கிடக்கையை நன்கறிந்தவராகிறீர். ஆகவே, அந்த யோக சாஸ்திரத்தைப் பற்றி எனக்கு விளக்கமாகச் சொல்ல வேண்டும்.” (26)</p>
<p class="Text para-style-override-7"><span class="char-style-override-7">கேசித்துவஜர் கூறுகிறார்——</span> “காண்டிக்யரே! அந்த யோகத்தில் நின்று பிரும்மத்தோடு இரண்டறக் கலந்த அந்த யோகி, திரும்பவும் தன் சொரூபத்திலிருந்து (அதாவது முக்தியிலிருந்து) நழுவ மாட்டான். நான் அந்த யோகத்தை வர்ணித்துக் கூறுகிறேன், கவனமாகக் கேளுங்கள். (27)</p>
<p class="Foot-Note">(<span class="char-style-override-7">குறிப்பு:—</span> பிரும்மம் — அகண்டாகாரமான ஞானானந்த மயமான பரவெளி பிரும்மம் என்ற சொல்லுக்குப் பெரிதென பொருள். இங்கு முக்திநிலை என்பது பிரும்மவடிவமே. ஆகவே, அந்த இடமும் ‘பிரும்மமே’ என்று உபநிடதங்கள் கூறுகின்றன.)</p>
<p class="Text para-style-override-7">மனிதனின் மனம் உலகியல் நுகர்ப்பொருட்களைப் பற்றி நின்றால், அதுவே தளைக்குக் காரணமாகும். உலகியல் பொருட்களைப் பற்றாமல் நின்றால், அதுவே முக்திக்குக் காரணமாகும். ஆதலால், தளைக்கும் முக்திக்கும் காரணமாவது இந்த மனமே ஆகும். ஆகையால் பிரகிருதி, புருஷன், ஈசுவரன் என்கிற ஞானமுள்ள முனிவன் அம்மனதை உலகியல் நுகர்ப்பொருட்களான விஷயங்களிலிருந்து திருப்பி முக்தி அடைய வேண்டுமென்கிற இச்சையோடு பிரும்ம சொரூபனான பரம்பொருளையே சிந்தித்திருக்க வேண்டும். (28,29)</p>
<p class="Foot-Note">(<span class="char-style-override-7">குறிப்பு:—</span> பிரகிருதி = ஜடம் அதாவது அசித்; புருஷன் = ஜீவாத்மா அதாவது சித்; ஈசுவரன் = இவ்விரண்டிற்கும் அதிபதி. ஆக இம்மூன்று தத்துவங்களும் ‘தத்துவத்ரயம்’ எனப்படும்.)</p>
<p class="Text para-style-override-7">எவ்வாறு காந்தம் <span class="char-style-override-7">(MAGNET)</span> இரும்பைக் கவர்ந்திழுத்துத் தன்னிலைக்குக் கொண்டு வருகிறதோ, அக்னியானது அழுக்குள்ள பொன்னைத் தன் சக்தியால் தூய்மையாக்கித் தன்னைப் போல ஒளிரும்படிச் செய்கிறதோ, அதேபோல இறைவன் பிரும்மத்தைப் பற்றியே சிந்தித்திருக்கும் யோகியான முனிவனை இயல்பாகவே, தன் சொரூபத்தில் இணைத்துக் கொள்கிறார். (30)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note"><span class="char-style-override-7">‘யதே</span><span class="char-style-override-41">2</span><span class="char-style-override-7">ஷிகாதூல மக்</span><span class="char-style-override-41">3</span><span class="char-style-override-7">நௌ ப்ரோதம் ப்ரதூ</span><span class="char-style-override-41">3</span><span class="char-style-override-7">யேத ஏவம் ஹாஸ்ய ஸர்வே பரப்மாந: ப்ரதூ</span><span class="char-style-override-41">3</span><span class="char-style-override-7">யந்தே’ (உபநிஷத்) —</span> ‘தீயில் பட்ட இலவம் பஞ்சு பொசுங்குவதுபோல, அந்த யோகியின் பாவங்கள் அனைத்தும் எரிந்து சாம்பலாகிவிடும்.’)</p>
<p class="Text">ஆன்மஞானம் பெறுவதற்கான முக்கிய வழி யமம், நியமம் முதலியவற்றைப் பின்பற்றுதல். இவற்றையே நன்கு பழகினால் ஆன்மஞானம் தானாகவே வரும். மனதைக் கட்டுப்படுத்த இவை மிகவும் முக்கியமானவை. ஆகவே, அம்மாதிரி யமநியமங்களைப் பழகி மனஓட்டத்தை ஒருநிலைப்படுத்த வேண்டும். இந்த மனஓட்டத்தை வேறெங்கும் செல்லவிடாமல் அதைப் பிரும்மத்தோடு கூட்டுவதே ‘யோகம்’ எனப்படும். (31)</p>
<p class="Text">எவனுடைய யோகம் இவ்வாறான குணங்களோடு கூடியதாக இருக்குமோ, அதாவது யமநியமங்கள் மூலம் மனதை ஒருநிலைப்படுத்தி அந்த மனதை இறைவனோடு கூட்டி வைத்ததாக இருக்குமோ, அந்த முமுக்ஷுவையே ‘யோகி’ என்றழைப்பர். (32)</p>
<p class="Text">இவ்வாறான யோகி முதலில் யோகத்தில் இறங்கும்போது அவனை ‘யுஞ்ஜானன்’ அல்லது ‘யோகயுக்’ என்றழைக்கப்படுவான். பின்பு அவனே பிரும்மத்தை நன்கறிந்தவனாக, பிரும்ம சாட்சாத்காரம் பெற்றவனாக ஆகும்போது, அவனை ‘யுக்தன்’ அல்லது ‘விநிஷ்பன்ன ஸமாதி யுக்தன்’ என்றழைப்பர். அதாவது யமம், நியமம், ஆசனம், பிராணாயாமம், பிரத்யாகாரம், தாரணை, தியானம் வரையிலான ஏழு யோகங்களைச் செய்தவன் ‘யோகயுக்தன்’ ஆவான். சமாதிநிலையில் இருப்பவன் ‘யோகி’ எனப்படுவான். இவ்வாறு யோகிக்கு இரண்டு நிலைகள் உண்டு. (33)</p>
<p class="Text">அப்பியாசம் செய்து கொண்டிருப்பவனுக்கு, அதாவது முந்தினவனுக்கு அந்தராயங்கள் என்ற இடையூறுகளினாலே மனம் கெடுக்கப்படுமாயின், பின் உண்டாகும் பலப்பல பிறவிகளில் யோகம் தலைக்கட்டினபோது (அதாவது முடிவடையும்போது) முக்தி உண்டாகும். ‘விநிஷ்பன்ன ஸமாதி’ கைவரப் பெற்ற யோகிக்கு யோகாக்னியால் கர்மங்களெல்லாம் எரிந்து போவதால், அதே பிறவியில் சிறிது காலத்திற்குள்ளாகவே முக்தி கைகூடிவிடும். (34,35)</p>
<p class="Text">யோகியானவன் மற்றொன்றை விரும்பாதவனாகத் தன் மனதிற்கு யோக்கியதை (தகுதி) வரும் பொருட்டுப் பிரும்மசரியம், அகிம்சை, சத்தியம், திருடாமை, பிறரிடமிருந்து எதையும் ஏற்காமை ஆகியனவற்றைப் பின்பற்ற வேண்டும். மேலும் மனவடக்கத்துடன் வேதமோதுதல், தூய்மையாக இருத்தல், மகிழ்ச்சியாக இருத்தல், தவம் செய்தல் ஆகியனவற்றைச் செய்து கொண்டு எப்பொழுதும் அலைபாயும் இந்த மனதை பரமனிடமே பற்றச் செய்யவேண்டும். (36,37)</p>
<p class="Text">இந்த யமம் ஐந்து, நியமம் ஐந்து என்று கூறப்படுகிறது. அகிம்சை, வாய்மை, திருடாமை, பிரும்மசர்யம், பிறரிடமிருந்து எதையும் ஏற்காமை என்கிற ஐந்தும் யமமாகும். தூய்மை, மகிழ்ச்சி, தவம், வேதமோதுதல், ஈசுவரப்ரணிதானம் என்கிற அனைத்தையும் பரமனிடம் ஒப்படைத்தல் என்கிற ஐந்தும் நியமமாகும். இவைகளை ஏதேனும் ஒரு பயனைக் கருதிச் செய்தால் அப்பயனைத் தரும். எந்தவொரு பயனையும் கருதாது அனுஷ்டித்தால் அது முக்தியைத் தரும். (38)</p>
<p class="Text">யோகியாக இருப்பவன் பத்திராசனம் முதலிய ஆசனங்களில் ஏதேனும் ஓர் ஆசனத்தில் அமர்ந்து கொண்டு யமநியமங்களாகிற குணங்களோடு யோகப்பயிற்சி செய்யவேண்டும். பிராணவாயு என்னும் மூச்சுக்காற்றை அப்பியாசத்தினாலே தன்வயப்படுத்துவதே ‘பிராணாயாமம்’ எனப்படும். அது ‘சபீஜம்’ என்றும், ‘நிர்பீஜம்’ என்றும் இருவகைப்படும். மூர்த்தி, அதைத் தியானம் செய்வது, அதற்குண்டான மந்திரங்களை ஜபிப்பது ஆகியன சபீஜம் எனப்படும். எதையும் நினைக்காமல் பிரும்மத்தையே நினைத்திருத்தல் நிர்பீஜம் எனப்படும். (39,40)</p>
<p class="Text">அந்தப் பிராணாயாமம் பிராணத்தால் அபானத்தைத் தடுத்தலும், அபானத்தால் பிராணத்தைத் தடுத்தலும், இரண்டையும் ஒருங்கே தடுத்தலும் ஆகிய வேறுபாடுகளினால் ரேசகம், பூரகம், கும்பகம் என்று மூன்று வகைப்படும். யோகியானவன் தனது சத்குருவின் உபதேசத்தைப் பின்பற்றி இந்தப் பிராணாயாமத்தைச் செய்யவேண்டும். (41)</p>
<p class="Text">அந்தணரே! பயிற்சியை மேற்கொண்ட யோகி செய்கிற சபீஜம் அல்லது சாலம்பனம் என்கிற பிராணயாமத்திற்கு ஆலம்பனமாக அமைவது (பிடிமானமாக அமைவது) ஸ்ரீஅனந்த பகவானது ஹிரண்யகர்பன் என்கிற ஸ்தூலரூபமே ஆகும். (42)</p>
<p class="Text">சப்தம், ஸ்பரிசம், ரூபம், ரசம், கந்தம் முதலிய நுகர்பொருட்களைப் பற்றி நிற்கிற புலன்களைத் தடுத்து நிறுத்திச் சித்தத்தில் இசையச் செய்வது பிரத்யாகாரம் எனப்படும். (43)</p>
<p class="Text">இவ்வாறு செய்வதனால் மிகவும் சஞ்சலங்களான புலன்கள் சித்தத்திற்கு வசப்படுகின்றன. புலன்களை வசப்படுத்தவில்லை எனில் எந்தவொரு யோகியும் யோகசாதனையைச் செய்ய முடியாது. இவ்வாறு பிராணாயாமத்தினால் காற்றையும், பிரத்தியாகாரத்தினால் புலன்களையும் தன்வசமாக்கி, அதன்பின் நல்ல மங்களமான ஆசிரயத்தில் (பிடிப்பில்) மனதை நன்கு நிலையாக நிறுத்தவேண்டும். இதை ‘தாரணை’ என்பார்கள்.” (44,45)</p>
<p class="Text"><span class="char-style-override-7">காண்டிக்யர் கேட்கிறார்——</span> “பெரியோரே! மனதிற்கு எது நல்லதான பிடிப்பாக இருக்குமோ, அதைச் சொல்ல வேண்டுகிறேன். எந்த மங்களமான பிடிப்பைப் பற்றின மனது விருப்பு—வெறுப்பு என்கிற குற்றங்களால் உண்டாகும் தோஷங்களையெல்லாம் போக்குமோ, அப்படிப்பட்ட நல்ல மங்களமான பிடிப்பை அறியவேண்டுகிறேன்.” (46)</p>
<p class="Text"><span class="char-style-override-7">கேசித்துவஜர் கூறுகிறார்——</span> “மன்னரே! சித்தத்திற்குப் பிடிப்பு பிரும்மம். அது மூர்த்தம், அமூர்த்தம் என்று இரு வகைப்படும். மூர்த்தம் என்பது உடலோடு கூடியது. அது இரண்யகர்பன் முதலான பத்த சொரூபம் (தளைக்காட்பட்டது). அமூர்த்தம் என்பது உடலற்றது. அது முக்த சொரூபம். இந்த சொரூபம் ‘பரம்’ என்றழைக்கப்படும். முதலாவது ‘அபரம்’ என்று சொல்லப்படும். (47)</p>
<p class="Text">மன்னரே! இவ்வாறு மூர்த்தம், அமூர்த்தம் என்பதாக விளங்கும் பிரபஞ்சம் அனைத்தும் பிரும்மபாவனை, கர்மபாவனை, உபயபாவனை என மூன்று வகையான பாவனையாக இருக்கின்றன. (48)</p>
<p class="Text">பாவனை என்பது ஒரு பொருளை இடைவிடாது நினைத்தலேயாகும். பிரும்மபாவனை என்பது பிரும்மத்தையே நினைத்திருத்தல்; கர்மபாவனை என்பது கர்மத்தையே நினைத்திருத்தல். உபயபாவனை என்பது இரண்டையும் நினைத்திருத்தல். சனந்தனர் முதலிய யோகியர்கள் பிரும்மபாவனையோடு கூடியவர்கள். தேவர்கள் முதல் தாவரங்கள் வரை நின்றவர்களெல்லாம் கர்மபாவனையோடு கூடியவர்கள். (49,50)</p>
<p class="Text">இரண்யகர்பன் முதலியவர்கள் சொரூபவிஷயமான போதத்தையும் (அறிவையும்) சுவர்க்கம் முதலியனவற்றைப் பற்றின அதிகாரத்தையும் உடையவர்களாதலால் உபயபாவனையோடு கூடியவர்களாவார்கள். (51)</p>
<p class="Text">மன்னரே! எதுவரையில் விசேஷமான ஞானகர்மங்கள் யாவும் குறைதலை அடையவில்லையோ, அதுவரையில் அகங்காரம் முதலிய வேறுபாடுகளின் காரணமாக வேறுபட்ட பார்வையில் இருக்கும் மனிதர்களுக்கு ‘பிரும்மம்’ வேறு, ‘உலகம்’ வேறு என்கிற எண்ணம் தோன்றுகிறது. (52)</p>
<p class="Text">தேவர்கள், மனிதர்கள் என்கிற வேறுபட்ட ஞானத்தினாலே ஞானம் வேறுபட்டிருக்கிற முன்கூறப்பட்ட ஜீவர்களைக் காட்டிலும் ‘பரம்’ என்று சொல்லப்பட்ட ரூபம் வேறாக இருக்கிறது. அது ஜாதி முதலிய அனைத்து வேறுபாடுகளும் இல்லாததாக, சொல்லுக்கும் வாக்கிற்கும் எட்டாததாக, குறைவு முதலான விகாரங்களின்றி என்றும் ஒரே மாதிரியிருப்பதாக, தனக்குத்தானே ஒளிர்வதாய் ஒரே ஞானவடிவாக உள்ளது எதுவோ, அதுவே ‘பிரும்மம்’ என்றழைக்கப்படுகிறது. அதுவே பிரும்மஞானமாகும்! அது அனுபவத்தினாலேயே அறியத்தக்கது. (53)</p>
<p class="Text">அதுதான் பரமாத்மாவான ஸ்ரீவிஷ்ணுவினுடைய அரூபமான அமூர்த்தமான சொரூபம். அதுதான் முன்சொல்லப்பட்ட விசுவரூபத்தைக் காட்டிலும் தனிப்பட்டதாய் சர்வோத்தமமாக இருப்பது. (54)</p>
<p class="Text">மன்னரே! யோகத்தைப் பழகுபவன் முதன்முதலில் அந்த சூட்சும ரூபமான விசுவரூபத்தைச் சிந்திக்க முடியாது. ஆகையால், அவன் ஸ்ரீஹரியினுடைய உலகளாவிய கண்ணிற்குத் தெரியும்படியான ஸ்தூல ரூபத்தையே சிந்திக்க வேண்டும். (55)</p>
<p class="Text">ஸ்ரீவாசுதேவருடைய அம்சமாய் பிரஜாபதியாய் இருக்கும் இரண்யகர்ப்பன், மருத்துக்கள், பிரஜாபதிகள், வசுக்கள், ருத்ரர்கள், சூரியன், நட்சத்திரங்கள், கிரகங்கள், கந்தர்வர்கள், யட்சர்கள், தைத்தியர்கள் முதலிய தேவப்பிறவிகள்; மனிதர்கள், விலங்குகள், மலைகள், கடல்கள், நதிகள், மரங்கள், மற்றுமுள்ள அனைத்து பூதங்கள் மற்றும் அந்த பூதங்களின் காரணங்கள்; மற்றும் பிரதானம் முதல் விசேஷம் (ஐந்து தன்மாத்திரைகள்) வரையிலான அதன் காரணங்கள்; மேலும் சேதனம் (உயிருள்ளன), அசேதனம் (உயிரற்றன) என்னும் சொரூபமுள்ளது; ஒரே கால் உள்ளன, இரண்டு கால்கள் உள்ளன, மற்றும் அநேக கால்கள் உள்ளனவான ஜீவராசிகள் ஆகிய அனைத்தும் பகவானான ஸ்ரீஹரியின் சொரூபங்களே ஆகும். இது சிந்திக்கத்தக்கதானாலும் மூன்றுவிதமான பாவனைகள் உள்ளதால் தூய்மையானதல்ல. (56—59)</p>
<p class="Text">இவ்வாறான இவ்வுலகெல்லாம் பரப்பிரும்ம சொரூபரான ஸ்ரீவிஷ்ணுவின் சக்தியினால் நீக்கமற நிறைந்திருக்கிறது. இதையே ‘விசுவம்’ என்றழைக்கிறோம். சுத்த ஞான பிரும்ம சொரூபம் என்று சொல்லப்பட்டது ‘பரம்’ எனப்படும் விஷ்ணுசக்தி; ஹிரண்யகர்ப்பன் முதலாகச் சொல்லப்பட்ட ‘க்ஷேத்திரக்ஞன்’ என்னும் பெயருள்ளது ‘அபரமான சக்தி’; இவ்விரண்டுமல்லாது ‘அவித்யை’ என்றும், ‘கர்மம்’ என்றும் சொல்லப்பட்ட சக்தி மூன்றாவது சக்தியாகும். (60,61)</p>
<p class="Text">மன்னரே! இந்த அவித்யை என்னும் சக்தியினால் சூழப்பட்டுத்தான் எங்கும் விருப்பம்போல் ஓடும் க்ஷேத்திரக்ஞன் என்னும் சக்தி, அனைத்துவிதத்திலும் எங்கும் பரவி நிற்கும் உலகியல் என்கிற சம்சாரதாபங்களை (கஷ்டங்களை) அனுபவிக்கிறது. மன்னரே! அவித்யை என்னும் சக்தியினால் மறைக்கப்பட்டதன் காரணமாகத்தான் க்ஷேத்திரக்ஞன் என்னும் சக்தி, பிராணிகள் அனைத்திலும் உள்ள வேறுபாடுகளைக் காண்கிறது. (62,63)</p>
<p class="Text">அது எவ்வாறெனில் அசேதனங்களான ஜடத்தில் அந்த சக்தி மிகவும் குறைவாகவுள்ளது. தாவரங்களிலே அதாவது மரங்கள், மலைகள் ஆகியனவற்றில் அதற்குச் சற்று மேலாகவும், தாவரங்களைக் காட்டிலும் ஊர்வன ஜந்துக்களில் அதற்குச் சற்று மேலாகவும், அதைக் காட்டிலும் அதிகமாக பறவை இனங்களிலும் அந்த சக்தி காணப்படுகிறது. (64)</p>
<p class="Text">அந்த சக்தி பறவைகளைக் காட்டிலும் விலங்குகளிடம் அதிகமாகவும், அதைவிட பசுக்களில் இன்னும் அதிகமாகவும் காணப்படுகிறது. பசுக்களைக் காட்டிலும் மனிதன் பகவானது அந்த க்ஷேத்திரக்ஞன் என்கிற சக்தியினால் அதிகமாக விளங்குகிறான். (65)</p>
<p class="Text">மனிதர்களைக் காட்டிலும் நாகர்கள், கந்தர்வர்கள், யட்சர்கள் முதலிய அனைத்து தேவ கணங்களிலும், அதற்கும் மேலாக இந்திரனிடமும், அவனைக் காட்டிலும் பிரஜாபதியிடமும், அதைவிட அதிகமாக இரண்யகர்ப்பனிடத்திலும் அந்த க்ஷேத்ரக்ஞ சக்தி நிரம்பியுள்ளது. (66,67)</p>
<p class="Text">மன்னரே! இந்த அனைத்து சொரூபங்களும் அந்த எம்பெருமானுடைய உடலேயாகும். ஏனெனில், அவையனைத்திலும் ஆகாயம் முழுவதுமாக நிரம்பியிருப்பதுபோல், அந்த எம்பெருமானுடைய சக்தி சங்கல்பத்தாலே வியாபிக்கப்பட்டிருக்கிறது. (68)</p>
<p class="Text">அறிஞரே! ‘விஷ்ணு’ என்றழைக்கப்படும் அந்த பிரும்மத்தினுடைய இரண்டாவது சொரூபம் அமூர்த்தம் (உருவமற்றது) எனப்படும். இந்த அமூர்த்த சொரூபத்தைத்தான் யோகியர்கள் தியானம் செய்கிறார்கள். இந்த சொரூபத்தைப் பண்டிதர்களான சான்றோர்கள் ‘ஸத்’ என்று கூறுகிறார்கள். (<span class="char-style-override-7">‘ஏகம் ஸத் விப்ரா: ப</span><span class="char-style-override-8">3</span><span class="char-style-override-7">ஹுதா</span><span class="char-style-override-8">4</span><span class="char-style-override-7"> வத</span><span class="char-style-override-8">3</span><span class="char-style-override-7">ந்தி’</span> என்கிறது ரிக்வேதம்.) (69)</p>
<p class="Text">மன்னரே! இந்த அனைத்து சக்திகளும் நிலைக்கப் பெற்றதாயும், விசுவரூபத்தைக் காட்டிலும் தனிப்பட்டதாயும், குணங்களினாலே பெருமை பெற்றதுமான ஸ்ரீஹரியினுடைய வேறொரு ஸ்வரூபமும் உண்டு. அரசே! அனைத்து சக்திகளையும் ஒருங்கே படைத்த அந்த சொரூபம்தான் லீலாவிசேஷத்தாலே தேவர்கள், திர்யக் பிராணிகள், மனிதர்கள் முதலானோருடைய செய்கைகளுள்ள திருவவதார விசேஷங்களைச் செய்கிறது. (70,71)</p>
<p class="Text">இந்தத் திருவவதார ரூபங்களில் எண்ணுதற்கும் அளத்தற்கும் அரிதான பகவானது வியாபகமானதும் தடைப்படாததுமான எந்தத் திருவிளையாடல்கள் உண்டோ, அது உலகிற்குத் திருவருள் புரிவதற்கேயல்லாது, கருமவினைகளால் தோன்றுவதல்ல. மன்னரே! யோகத்தைப் பயிலுபவன் தன் ஆன்மா தூய்மையடைவதற்கு பகவானது விசுவரூபங்களிலே இந்தத் திருமேனியையே தியானிக்கவேண்டும். ஏனெனில், அது அனைத்துப் பாவங்களையும் நீக்கவல்லது. (72,73)</p>
<p class="Text">அது எவ்வாறெனில் தீயானது காற்றுடன் சேர்ந்து கொழுந்துவிட்டெரிந்து புதர்களைக் கொளுத்திச் சாம்பராக்குமோ, அதேபோல யோகியினுடைய இதயத்தில் வீற்றிருந்து ஸ்ரீவிஷ்ணு பகவான் அந்த யோகியின் அனைத்துப் பாவங்களையும் எரித்துச் சாம்பராக்கிவிடுவார். ஆகையால், அனைத்து சக்திகளுக்கும் ஆதாரமாக விளங்கும் அந்த தெய்வீக சொரூபத்திலே மனதை நிலைநிறுத்த வேண்டும். அதுதான் தூய்மையான தாரணை என்று கூறப்படும். (74,75)</p>
<p class="Text para-style-override-7">மன்னரே! எங்கும் திரிந்து அலைந்த பிறகு, அந்த ஒரு விஷயத்தைப் பற்றி நினைத்து, அதிலேயே ஊன்றி அசையாமல் இருக்கும் மனதிற்கு மூவகைப்பட்ட பாவனைகளையும் கடந்த அந்த ஸ்ரீமகாவிஷ்ணுவின் சொரூபம்தான் யோகிகளுக்கு மோட்சத்திற்குக் காரணமான மங்களமான ஆசிரயம் (தங்கி நிற்குமிடம்) ஆகும். (76)</p>
<p class="Foot-Note para-style-override-18">(ஒப்புநோக்குக:—</p>
<p class="Foot-Note"><span class="char-style-override-7">‘யாத்ருஶே வா மநஸ்தை</span><span class="char-style-override-41">2</span><span class="char-style-override-7">ர்யம் ரூபம் ப</span><span class="char-style-override-41">3</span><span class="char-style-override-7">த்</span><span class="char-style-override-41">4</span><span class="char-style-override-7">நாதி சக்ரிண:’ (சௌனகர் நீதி) —</span> ‘மனத்திட்டப்படி ஸ்ரீபகவான் ரூபம் தரிக்கிறார்.’)</p>
<p class="Text">புருஷர்களில் உயர்ந்தவரே! மேலும் இதயத்திற்கு இதம் தரும் தேவர்களுடைய சொரூபங்கள் அனைத்தும் கர்ம வசப்பட்டவைகள். ஆதலால், அவை தூய்மையற்றவைகளே ஆகும். (77)</p>
<p class="Text">ஆகவே, இவ்வாறான தூய்மையற்ற ஆசிரயங்களை விரும்பாமல் அந்த எம்பெருமானுடைய தூய்மையான மூர்த்த சொரூபத்தைத் தியானிப்பதே சித்தத்தை மற்ற எண்ணங்களிலிருந்து நீக்கி, அவரிடமே ஒன்றுபடச் செய்கிறது. இவ்வாறு சித்தத்தை அந்த பகவானிடமே ஒன்றுபடச் செய்வதே ‘தாரணை’ எனப்படும். (78)</p>
<p class="Text">மன்னரே! தாரணையின்றி எந்தவோர் ஆதாரமும் நிற்க முடியாது. ஆகவே, பகவானது எந்தவொரு சொரூபத்தைத் தியானம் செய்ய வேண்டுமோ, அதை எவ்வாறு செய்ய வேண்டுமோ, அதைக் கூறுகிறேன், கேளுங்கள். (79)</p>
<p class="Text">பிரசன்னமான தெளிவான மலர்ந்த திருமுகமண்டலம், அன்றலர்ந்த தாமரை இதழ் போன்ற அழகிய திருக்கண்கள், அழகிய மென்மையான கன்னங்கள், அகன்ற பலகை போன்ற திருநெற்றி, சமமான திருச்செவிகளிலே ஒளிரும் குண்டலங்கள், வலம்புரிசங்கு போன்ற திருக்கழுத்து, ‘ஸ்ரீ’யான திருமகளும், ஸ்ரீவத்ஸம் என்னும் திருமருவும் விளங்கும் விசாலமான திருமார்பு, மூன்று மடிப்புகளாலே மூன்றாகப் பிரிக்கப்பட்டதும், ஆழ்ந்த கொப்பூழ் உள்ளதுமான திருவுதரம், முழங்கால்வரை நீண்டு தொங்கும் எண்புயங்கள் அல்லது நான்கு திருத்தோள்கள், சமமாக உருண்டு பருத்த திருத்தொடைகள், அரையில் நிர்மலமான பீதாம்பரம் ஆகியனவற்றோடு அழகுறத் திகழும் பிரும்ம சொரூபமான பகவான் ஸ்ரீவிஷ்ணுவைத் தியானிக்க வேண்டும்! (80—83)</p>
<p class="Text para-style-override-7">மேலும் மன்னரே! திருமுடியில் ஆயிரம் சூரியனை விஞ்சும் ஒளிபொருந்திய கிரீடம், திருமார்பில் முத்துமாலைகள், வைஜயந்தீ என்கிற வனமாலை, தோள்களில் தோள்வளைகள், திருக்கரங்களில் அழகிய வளைகள் ஆகியன அணிந்தவராக ஆறு திருகைகளில் சங்கம், சக்கரம், கதை, சார்ங்கம் என்னும் வில், நந்தகம் என்னும் கத்தி, அட்சமாலை ஆகியன தரித்து, மற்ற இரு கைகளில் ஒன்றில் வரதஹஸ்தமாக (சேதனனுக்கு வரம் தரும் முத்திரையைத் தாங்கி), மற்றொன்றில் அபயஹஸ்தமாக (சரண்புகுந்த சேதனனுக்கு அடைக்கலம் அருளும் ஹஸ்தமாக) — இவ்வாறு தியானிக்க வேண்டும். (நான்கு திருக்கரங்கள் உடையவராகத் தியானிக்கும்போது அந்நான்கு திருக்கரங்களிலும் சங்கம், சக்கரம், கதை, தாமரை இருப்பதாகவும், எண் கரங்கள் உடையவராகத் தியானிக்கும்போது ஆறு திருக்கரங்களில் சார்ங்கம் என்கிற வில், நந்தகம் என்னும் கத்தி, சங்கம், சக்கரம், கதை, அட்சமாலை தரித்தவராகவும், மற்ற இரு கைகளில் வரத முத்திரையும் அபய முத்திரையும் தரித்தவராகவும் தியானிக்க வேண்டும்.) மேலும் இத்திருக்கை விரல்களில் ரத்தினங்கள் பதித்து ஒளிரும் மோதிரங்கள் அணியப் பெற்றவராகத் தியானிக்க வேண்டும். இவ்வாறு தியானிக்கும் போது யோகியானவன் தன் சித்தத்தை ஒருநிலைப்படுத்த வேண்டும். மேலும் தன்மயமான பாவனையினால் இந்த தாரணை திடப்படும் வரை அந்த இறைவனது திருமேனியைச் சிந்தித்திருத்தல் வேண்டும். (84—86)</p>
<p class="Foot-Note">(<span class="char-style-override-7">குறிப்பு:—</span> இங்கே கூறிய இந்த சொரூபம் உபலட்சணம். ஆதலால், எம்பெருமானுடைய விபவாவதார ரூபங்களும் சுபாசிரயம் என்று கொள்ளவேண்டும். அர்ச்சாவதாரங்களும் அப்படியே ‘சுபாசிரயம்’ ஆகும்.)</p>
<p class="Text para-style-override-7">தாரணை உறுதியாயிற்று என்று எவ்வாறு அறிந்து கொள்ளலாமெனில் நடக்கும் பொழுதும், அமர்ந்திருக்கும் பொழுதும் அல்லது தன்னிச்சைப்படி வேறெந்தவொரு செயல் செய்து கொண்டிருக்கும் போதும், தான் தியானம் செய்து கொண்டிருக்கும் மூர்த்தி தன் சித்தத்தை விட்டு அகலாமல் மறையாமல் தோன்றிக் கொண்டே இருக்க வேண்டும். (87)</p>
<p class="Foot-Note para-style-override-7">(<span class="char-style-override-7">குறிப்பு:—</span> தாரணைகள் நான்குவிதமாகச் சொல்லப்பட்டிருக்கின்றன. அவற்றுள் முதலாவது ஆயுதங்கள், பூஷணங்கள், பிரத்யங்கம், பிரதானாங்கம் என்கிற நான்கையும் பிரதானமாகக் கொண்டது.</p>
<p class="Foot-Note para-style-override-7">இரண்டாவது சங்கம் முதலான ஆயுதங்களின்றி அக்ஷசூத்திர கிரீட பூஷணங்கள், பிரத்யங்கம், பிரதானாங்கம் முதலியனவற்றை மட்டும் பிரதானமாகக் கொண்டது.</p>
<p class="Foot-Note para-style-override-7">மூன்றாவது ஆயுதங்கள், பூஷணங்கள் ஆகிய இரண்டையும் தள்ளி பிரத்யங்கம், பிரதானாங்கம் ஆகிய இரண்டை மட்டும் பிரதானமாகக் கொண்டது.</p>
<p class="Foot-Note para-style-override-7">நான்காவது மற்ற மூன்றையும் ஒழித்து, பிரதானாங்கத்தை மட்டும் பிரதானமாகக் கொண்டது. இந்நால்வகை தாரணைகளிலும் அதது பிரதானமாக இருப்பது அல்லது மற்றவை ஒழிந்தன என்பதல்ல. இவ்வாறே பின்பு கூறிய தியானத்திலும் இவை ஒழிந்தனவல்ல. முதல் அம்சத்தின் இருபத்து இரண்டாம் அத்தியாயத்தில் கூறியபடி தத்துவங்களே ஆயுதங்கள், ஆபரணங்கள் முதலிய ரூபங்களாக எம்பெருமானிடத்தில் இருப்பதாலேயும், அந்த விசிஷ்டமான ரூபமே ஸாலம்பன யோகத்திற்கு விஷயமாக உள்ளபடியாலும் என்றறிதல் வேண்டும். சமாதி தசையில் திவ்யாத்ம சொரூபம் சொல்லப்பட்டாலும், அது பிராப்யமாக (கிடைப்பதாக) ஆகாது. ஆகையால், முன்பு கூறின விசிஷ்டமான திவ்விய மங்கள ரூபமே பிராப்யம் (அடையத்தக்கது).</p>
<p class="Foot-Note para-style-override-7">தத்துவங்களே எம்பெருமானது ஆயுதங்கள், ஆபரணங்களாக இருப்பதைச் சுருக்கமாக அறிய சுவாமி வேதந்த தேசிகரது அதிகாரஸங்கிரகம் என்கிற நூலைக் காணவும். (பாட்டு 41)</p>
<p class="Foot-Note-Slok">“புருடன் மணிவரமாகப் பொன்றா மூலப்</p>
<p class="Foot-Note-Slok">பிரகிருதி மறுவாக மான் தண்டாகத்</p>
<p class="Foot-Note-Slok">தெருள்மருள்வாள் மறைவாக ஆங்காரங்கள்</p>
<p class="Foot-Note-Slok">சார்ங்கம் சங்காக மனந்திகிரியாக</p>
<p class="Foot-Note-Slok">இருடீகங்கள் ஈரைந்தும் சரங்களாக</p>
<p class="Foot-Note-Slok">இருபூதமாலை வனமாலையாகக்</p>
<p class="Foot-Note-Slok">கருடன் உருவா மறையின் பொருளாம் கண்ணன்</p>
<p class="Foot-Note-Slok para-style-override-7">கரிகிரிமேல் நின்று அனைத்தும் காக்கின்றானே.”</p>
<p class="Foot-Note">அதாவது புருஷனான ஜீவன் ‘கௌஸ்துப ரத்தின’மாகவும், மூலப்பிரகிருதி ‘ஸ்ரீவத்ஸம்’ என்னும் மருவாகவும், மஹத் தத்துவம் ‘கௌமோதகி’ என்னும் கதையாகவும், ஞானமும் அஞ்ஞானமும் ‘நந்தகம்’ என்னும் கத்தி மற்றும் அதன் உறையாகவும், சாத்விக அகங்காரம் ‘சார்ங்கம்’ என்னும் வில்லாகவும், தாமச அகங்காரம் ‘சங்க’ாகவும், மனம் ‘சக்கர’மாகவும், புலன்கள் பத்தும் ‘அம்பு’களாகவும், தன்மாத்திரைகள் ஐந்து மற்றும் பூதங்கள் ஐந்தும் ‘வனமாலை’யாகவும் — இவ்வாறு அனைத்து தத்துவங்களையும் ஆயுதங்களாகவும் ஆபரணங்களாகவும் கொண்டு அந்த திகிரியின் மேலே நின்று அனைத்தையும் காக்கிறான்.)</p>
<p class="Text">இவ்வாறு தியானம் உறுதியாக நின்ற பிறகு சங்கம், சக்கரம், கதை, சார்ங்கம் முதலிய ஆயுதங்கள் இல்லாமல் படிக அக்ஷமாலை, யக்ஞோபவீதம் தரித்த பகவானது சாந்தமான சொரூபத்தை புத்திமானாக இருப்பவன் தியானிக்க வேண்டும். இந்த தாரணையும் முந்திய தாரணையைப்போல் உறுதியாக நின்றபின் கிரீடம், கேயூரம் முதலான திவ்விய பூஷணங்களை ஒழித்து, பகவானது திவ்விய சொரூபத்தைத் தியானிக்க வேண்டும். (88,89)</p>
<p class="Text">இவ்வாறான தியானம் நிலையாக நின்றபின் ஆயுதங்கள், ஆபரணங்கள், திருக்கைகள் ஆகியனவற்றையொழித்து அவ்வுறுப்புகளுக்குப் பிரதானமான ஒரு திருமேனியோடு கூடியவராக அவ்வெம்பெருமானைத் தியானிக்கவேண்டும். இவ்வண்ணம் தாரணை செய்தபின்பு முன்கூறப்பட்ட அவயவங்களுடைய அவயவியினிடத்தில் மனதைச் செலுத்த வேண்டும். (90)</p>
<p class="Text">மன்னரே! அந்த தாரணையால் சித்தம் ஒருமைப்பட்டிருக்கிற சொரூபத்தைப் பற்றியதாய் வேறெந்தவொரு தோற்றத்தையும் பற்றி நிற்காமல் அந்த சொரூபத்திலேயே இடையீடின்றி நிற்கும் ஞானப்பிரகாசம் யாதுண்டோ, அதுவே ‘தியானம்’ என்று கூறப்படும். இது முன்பு கூறப்பட்ட யமம், நியமம் முதலிய ஆறு அங்கங்களால் ஏற்படுத்தப்படும். (91)</p>
<p class="Text">அப்படிப்பட்ட சொரூபத்திற்கு நாமம், ரூபம் முதலிய கற்பனைகள் (தியானிப்பவன், தியானிக்கப்படுபவன், தியானம் என்கிற மூன்றும்) இல்லாத சொரூபத்தைத் தியானிக்கும் மனதினாலே கிரகிப்பது ‘சமாதி’ என்று கூறப்படும். அதாவது தியானிக்கப்படும் இறைவனது சொரூபத்திலே மற்ற சிந்தனைகள் ஏதுமின்றி மனது அப்படியே அசையாமல் ஊன்றி நிற்பது ‘சமாதிநிலை’ ஆகும். அதாவது தன்னை மறந்த நிலையே அது. (92)</p>
<p class="Text">மன்னரே! சமாதி தசையினால் அடையத்தக்க பகவானுடைய சாட்சாத்கார சொரூபத்தை அறிதலான ஞானம்தான் அடையவேண்டிய பரப்பிரும்மம் வரையில் நம்மை கொண்டு சேர்க்கும். மேலும் பாவனைகள் அனைத்துமின்றி நிற்கும் ஆன்மசொரூபம் ஒன்றுதான் அடைய வேண்டியதாகும். அந்த ஞானம்தான் அதுவரை நம்மை அழைத்துச் செல்வதாகும். (93)</p>
<p class="Text">முக்தி பயனை அடைவிப்பதில் க்ஷேத்திரக்ஞனான பரமாத்மாவே கர்த்தா (செயல்படுத்துபவன்). அதற்குக் காரணமாக அமைவது ஞானம், ஞானம் என்கிற கரணத்தினால் (செய்கையால்) க்ஷேத்ரக்ஞனாகிற முக்தி ரூபமாகிற காரியத்தைச் சித்தி செய்து கொண்டு அந்த விஞ்ஞானம் தான் செய்ய வேண்டியதைச் செய்ததாகத் திரும்புகிறது. (94)</p>
<p class="Text para-style-override-7">அச்சமயத்தில் அந்த ஞானம் பகவானது பாவனையினாலேயே நிரம்பித் தனிப்பட்டதாக நில்லாமல் பரமாத்மாவிடம் ஒன்றி நிற்கும். அதாவது பரமனுடைய குற்றமில்லாமை முதலிய தன்மைகள் உண்டாகப் பெற்றவனாய் அந்தப் பரமனோடு வித்தியாசம் இல்லாமல் நிற்கும் அவனுக்கு முன்பிருந்த பேதபுத்தி அஞ்ஞானத்தினால் தோன்றியதாகும். (95)</p>
<p class="Foot-Note">(<span class="char-style-override-7">குறிப்பு:—</span> பேதபுத்தி = தேவன், மனிதன், விலங்கு என்று உடலைப் பற்றியதுபோல், ஆன்மாக்களும் பல மாதிரியான வடிவுகள் உடையவைகள் என்கிற வேறுபாடு காண்கிற எண்ணம். இப்பொழுது ஞானம், ஆனந்தம் என்கிற குணம் மட்டுமே உள்ளவை ‘ஜீவாத்மாக்கள்’ என்று காணப்படும். அதேபோல பரமான்மாவும் ‘அதே ஆனந்தம் என்கிற தன்மை கொண்டது’ என்கிற எண்ணம் ஏற்படும். இதுவே வித்தியாசம் இல்லாமல் என்பதன் கருத்து.)</p>
<p class="Text">வேறுபாடான பேதத்தைத் தோற்றுவிக்கும் அஞ்ஞானம் முழுமையாக அழிந்துபோன பின்பு பிரும்மம், ஆன்மா இவ்விரண்டிலும் எவன்தான் வேறுபாட்டைக் கற்பிக்கத் திறலுடையவன் ஆவான். காண்டிக்யரே! தாங்கள் வினவியபடி அஷ்டாங்கயோகத்தைச் சுருக்கியும் பெருக்கியும் தங்களுக்குச் சொல்லிவிட்டேன். இனியும் நான் தங்களுக்குச் செய்யவேண்டியது ஏதேனும் உண்டாயின் கூறுங்கள்.” (96,97)</p>
<p class="Text"><span class="char-style-override-7">காண்டிக்யர் கூறுகிறார்——</span> “இதுவரை தாங்கள் மகாயோகத்தின் சொரூபத்தை உள்ளபடி கூறியதனால், எனது காரியங்கள் அனைத்தும் செய்யப்பட்டதாக ஆயின. ஏன் என்கிறீர்களா? தங்களது யோக சொரூபத்தின் உபதேசத்தினால் எனது மனோமலம் (மனதிலுள்ள அழுக்கு) முற்றிலுமாக நீங்கியது. (98)</p>
<p class="Text">மன்னரே! இப்பொழுது ‘நான்’, ‘எனது’ என்று கூறினேன் அல்லவா? அதுவும் பொய்தான். ஆனாலும் பரமாத்ம சாட்சாத்காரம் பெற்றவர்களுக்கும் ‘நான்’ என்கிற சொல்லை விடுத்துப் பேச வழியில்லையே. (99)</p>
<p class="Text">‘நான்’, ‘எனது’ என்கிற புத்தியும் இதைச் சொல்வதும்கூட அவிச்சையே ஆகும். அதாவது, ஒன்றை மற்றொன்றாக எண்ணும் அன்யதா ஞானம் என்கிற திரிபுதான். (இதனாலேதான் ஆடு—மாடு, ஆண்—பெண் முதலான வழக்கங்கள் உண்டாகின்றன.) ஆனால், பரமார்த்தமான ஆன்ம சொரூபமோ சொல்வதற்கும் கேட்பதற்கும் அப்பாற்பட்டது. ஏனெனில், அதைச் சொற்களால் வர்ணிக்க இயலாதே! (100)</p>
<p class="Text">கேசித்துவஜரே! மோட்சத்திற்குக் காரணமான யோகத்தை அடியேனுக்கு உபதேசித்ததனாலே, அடியேனுக்கு நன்மைகளைக் கோரிச் செய்யவேண்டியன அனைத்தையும் செய்தருளினீர்கள். இனி தாங்கள் தங்களிடத்திற்கு விருப்பம்போல் செல்லலாம்.” (101)</p>
<p class="Text"><span class="char-style-override-7">பராசரர் கூறுகிறார்——</span> அந்தணரே! இவ்வாறு காண்டிக்யரால் முறைப்படி கௌரவப்படுத்தப்பட்ட (உபசாரம் செய்யப்பட்ட) கேசித்துவஜ மன்னர் தனது நகரத்திற்குப் புறப்பட்டுச் சென்றார். (102)</p>
<p class="Text">அதன்பின் காண்டிக்யர் தான் உண்மையில் அரசப்பதவியில் இல்லாதுபோனாலும் காட்டிலுள்ள மந்திரிப்பிரதானிகள், பணியாளர்கள், கோட்டைக்கொத்தளங்கள் ஆகியனவற்றிற்குத் தன் மகனை மன்னனாக (தலைவனாக)ச் செய்துவிட்டு, பகவானான ஸ்ரீகோவிந்தனிடத்திலேயே மனதை ஒருநிலைப்படுத்தி யோகசித்தியின் பொருட்டுத் தகுதியான, ஆள்நடமாட்டமில்லாத ஒரு காட்டிற்குச் சென்றார். (103)</p>
<p class="Text">அங்கு யமநியமம் முதலிய யோககுணங்களோடு கூடி ஒரே நிலையில் ஒரே பிடிப்புள்ள புத்தியுடையவராக, நிர்மலமான ஸ்ரீவிஷ்ணு என்னும் திருநாமத்தை உடைய பரப்பிரும்மத்தினிடத்தில் நாமம், ரூபம், கர்மங்கள் வேரோடற்று நிற்பதாகிய (லயத்தை) இரண்டறக் கலப்பதை அடைந்தார். கேசித்துவஜரும் முக்தியைப் பெறுவதற்காகத் தனது கர்மங்கள் அனைத்தையும் நீக்கும் முயற்சியிலே நின்று அரசாட்சிக்கேற்ற தம் விஷயபோகங்களை அனுபவித்துக் கொண்டு பயனைக் கருதாமல் பலவிதமான நற்கர்மங்களைச் செய்து கொண்டிருந்தார். (104,105)</p>
<p class="Text">அந்தணரே! இவ்வாறு நற்கர்மங்களைச் செய்து கொண்டு, நற்செயல்களுக்கான சுகபோகங்களையும் அனுபவித்துக் கொண்டு, தனது பாவங்களும் அதற்கான பிராரப்த கர்மபலன்களும் அழிந்தபின் முத்தாபங்களையும் விலக்கியருளும் ஆத்யந்திகமான மோட்சமான சித்தியைப் பெற்றார். (106)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் ஏழாவது அத்தியாயம் முற்றிற்று.</p>
<p class="Text"> </p>
<p class="Sub-Heading" id="toc_marker-10-8">எட்டாவது அத்தியாயம் — சீடர்களின் பரம்பரை மற்றும் பெருமையும், புராணத்தின் முடிவும்</p>
<p class="Text"><span class="char-style-override-7">பராசரர் கூறுகிறார்——</span> மைத்திரேயரே! இதுவரை என்றென்றும் நிலையாக நிற்கும் பிரும்மத்தோடு சேர்வதான மோட்சமென்று கூறப்படும் மூன்றாவது பிரளயம் எதுவுண்டோ, அந்த ஆத்யந்தகப் பிரளயத்தைப் பற்றி உங்களுக்குக் கூறிவிட்டேன். (1)</p>
<p class="Text">மேலும் இவ்வுலகத்தின் படைப்பு, அழிவு, வம்சம், மன்வந்தரம், சூரியசந்திர வம்சங்களின் சரித்திரம் ஆகியனவற்றையும் தெளிவாகக் கூறினேனல்லவா? (2)</p>
<p class="Text">மைத்திரேயரே! நீங்கள் பற்பல விஷயங்களைக் கேட்டுத் தெரிந்து கொள்வதில் ஆவல் உள்ளவர்கள் என்பதைக் கண்ட நான் அனைத்து சாஸ்திரங்களிலும் உயர்ந்ததும், பாவங்கள் அனைத்தையும் நீராக்குவதும், நான்குவித புருஷார்த்தங்களைத் தருவதுமான ஸ்ரீவிஷ்ணுபுராணம் என்கிற இந்த புராணத்தை உங்களுக்குக் கூறினேன். இன்னும் ஏதாவது கேட்கவேண்டுமென்று உங்களுக்கு விருப்பம் இருக்குமேயானால் கேளுங்கள். அதையும் உங்களுக்குக் கூறுகிறேன். (3,4)</p>
<p class="Text"><span class="char-style-override-7">மைத்திரேயர் கேட்கிறார்——</span> இவ்வாறு அருளிச் செய்த ஆசார்யனை நோக்கிச் சிஷ்யன் ‘பகவானே! நான் தங்களிடம் கேட்டவை அனைத்திற்கும் தாங்கள் தக்க விடையைக் கூறினீர்கள். நானும் அவற்றையெல்லாம் மன ஈடுபாடுடனும் பக்தியுடனும் கேட்டுத் தெளிந்தேன். இனி கேட்க வேண்டுவது என்று ஒன்றுமில்லை. (5)</p>
<p class="Text">முனிவரே! தங்களது இன்னருளால் எனது அனைத்து ஐயங்களும் தீர்ந்தன. எனது மனம் தெளிவடைந்தது. மேலும் இவ்வுலகின் படைத்தல், காத்தல், அழித்தல் ஆகியனவற்றையும் கேட்டறிந்தேன். (6)</p>
<p class="Text para-style-override-7">குருநாதரே! இந்த படைப்பு முதலானவற்றிற்குக் காரணமான எம்பெருமான், பிரும்மா, தக்ஷன் முதலானவர்கள், விஷ்ணு, மனு முதலானவர்கள், ருத்ரன் காலாந்தகன் முதலான நான்கு ராசிகளையும்(1), பிரதானம், வியக்தம், காலம் என்கிற மூன்று சக்திகளையும்(2), பிரும்மபாவனை கர்மபாவனை, உபயபாவனை என்கிற மூன்று பாவனைகளையும்(3) நன்கறிந்தேன். (7)</p>
<p class="Foot-Note para-style-override-14"><span class="char-style-override-7">(குறிப்பு:—</span></p>
<p class="Foot-Note para-style-override-20">(1) முதலாவது அம்சத்தின் 22வது அத்தியாயத்தில் 23—33வது சுலோகம் வரை.</p>
<p class="Foot-Note para-style-override-20">(2) ஆறாவது அம்சம் அத்.7ல் சுலோகம் 61—63 வரை.</p>
<p class="Foot-Note para-style-override-20">(3) ஆறாவது அம்சம் அத்.7ல் சுலோகம் 48—51 வரை.</p>
<p class="Foot-Note para-style-override-15">ஆகியனவற்றில் நான்கு ராசிகள், மூன்று சக்திகள், மூன்று பாவனைகள் ஆகியனவற்றின் விளக்கங்களைக் காணலாம்.)</p>
<p class="Text">அந்தணரே! தேவரீருடைய அருளினால் முக்கியமாக அறியவேண்டியது எதுவோ, அதை நன்கறிந்து கொண்டேன். அதாவது அனைத்தும் ஸ்ரீமந்நாராயணருக்குத் திருமேனியாய் அவனின்றும் வேறாக இல்லை என்ற உண்மையே. ஆகவே, இனி வேறெதையாவது கேட்பதனாலே எனக்கு ஒரு பயனும் இல்லை. (8)</p>
<p class="Text">முனிவரே! தங்களது அருளால் நான் கேட்கவேண்டியன அனைத்தையும் கேட்டுப் பிறவிப்பயனை அடைந்துவிட்டேன். இதில் சந்தேகமே இல்லை. எப்படி என்கிறீர்களா? வர்ணாசிரம தர்மங்கள், பிரவிருத்தி தர்மம், நிவிருத்தி தர்மம் முதலிய அனைத்து தர்மங்களையும் கேட்டறிந்து கொண்டேனே. இருந்தாலும் எனக்கு எப்பொழுதும் தாங்கள் அருள் செய்து கொண்டேதான் இருக்க வேண்டும். இனி எனக்குக் கேட்க வேண்டியதொன்றும் இல்லை. (9,10)</p>
<p class="Text">குருவே! இந்த ஸ்ரீவிஷ்ணுபுராணம் முழுவதையும் கூறும்படியான கஷ்டத்தை நான் தங்களுக்குத் தந்துவிட்டேன். அதற்காகத் தாங்கள் என்னை மன்னித்தருள வேண்டும். சான்றோர்கள் தன் மகனுக்கும், தன் சீடனுக்கும் வேறுபாடு காண மாட்டார்களன்றோ? அவர்களது பார்வையில் இருவரும் ஒன்றே. (11)</p>
<p class="Text"><span class="char-style-override-7">பராசரர் கூறுகிறார்——</span> முனிவரே! நான் கூறிய இந்த ஸ்ரீவிஷ்ணுபுராணம் வேதத்திற்குச் சமமானது. இதைக் கேட்பதனால் விருப்பு—வெறுப்பு முதலிய குற்றங்களினாலே தோன்றும் பாவக்குவியல்கள் அனைத்தும் தீயினில் தூசாகும். இந்தப் புராணத்தின் வாயிலாக நான் உங்களுக்கு படைப்பின் தோற்றம், அழிவு, வம்சம், மன்வந்தரம், சூரிய—சந்திர வம்சத்தின் சரித்திரங்கள் ஆகியன அனைத்தையும் கூறினேன். (12,13)</p>
<p class="Text">இந்நூலில் தேவர்கள், தைத்தியர்கள், கந்தர்வர்கள், நாகர்கள், யட்சர்கள், அரக்கர்கள், வித்யாதரர்கள், சித்தர்கள், அப்சர கணங்கள் ஆகியவர்களைப் பற்றிய வர்ணனைகளும் கூறப்பட்டுள்ளன. (14)</p>
<p class="Text">ஆத்மாராமர்களான தவசிகளான முனிவர்கள், பிரும்ம, க்ஷத்திரிய, வைசிய, சூத்திரர் என்கிற நான்கு வர்ணத்தவர்கள், அவர்களது தோற்றம் முதலியன, சான்றோர்களான மகான்களது விசேஷமான சரித்திரங்கள், இந்நிலவுலகிலுள்ள புண்ணியத்தலங்கள், புண்ணியம் நல்கும் நதிகள், கடல்கள், மிகத்தூய்மையான மலைகள், அறிஞர்களுடைய புண்ணிய சரிதங்கள், வருணம், ஆசிரமம் ஆகியனவற்றின் அறநெறி முறைகள், வேதங்கள், சாஸ்திரங்கள் பற்றியதான வர்ணனைகள் ஆகிய அனைத்தும் இந்த ஸ்ரீவிஷ்ணுபுராணத்தில் நன்கு விளக்கமாகக் கூறப்பட்டுள்ளன. இதைக் கேட்பதாலேயே ஒருவன் அனைத்துப் பாவங்களினின்றும் விடுதலை பெறுகிறான். (15—17)</p>
<p class="Text">இது மட்டுமன்று. எந்த இறைவன் இந்த உலகினுடைய தோற்றம், இருப்பு, அழிவு ஆகியனவற்றிற்குக் காரணமோ, அனைத்துமாகவும், குறைவு—நிறைவற்றவராகவும், அனைத்திற்கும் ஆன்மாவாகவும், ஐசுவரியம் முதலிய ஆறு குணங்களும் நிறைந்தவராகவும் இருக்கிறாரோ, அந்த பகவானான ஸ்ரீஹரி இப்புராணத்தில் நிறைய உரைக்கப்பட்டிருக்கிறார். (18)</p>
<p class="Text">எந்த இறைவனுடைய திருநாமத்தைத் தற்செயலாக ஒரு முறை உச்சரித்தாலும் அவருடைய அனைத்துப் பாவங்களும் சிங்கத்தைக் கண்ட அற்ப விலங்குகளைப் போல விரைந்தோடுமோ, பக்தியுடன் செய்யப்படுகின்ற எவருடைய நாமசங்கீர்த்தனத்தாலே பாவங்கள் அனைத்தும் பெருந்தீயில் விழுந்த தாதுக்களை (உலோகங்களை)ப் போல உருகிப் போகுமோ, அந்த இறைவன் இந்தப் புராணத்தில் வர்ணிக்கப்படுகிறார். (19,20)</p>
<p class="Text">இந்த இறைவனை ஒரு முறை மனதார நினைத்தாலே போதுமே. அந்த நினைப்பு மிக உக்கிரமாகவும், நரகத் துன்பத்தைத் தருவதாகவும் உள்ள கலியின் கல்மஷமான துன்பங்கள் அனைத்தையும் ஒரு நொடியில் அழித்துவிடுமே! (21)</p>
<p class="Text">அந்தணரே! ஹிரண்யகர்ப்பர், தேவேந்திரன், பதினோரு ருத்ரர்கள், பன்னிரண்டு ஆதித்யர்கள், அசுவினீ குமாரர்கள், வாயு, அக்னி, வசுக்கள் எண்மர், சாத்தியர்கள், விசுவேதேவர்கள் முதலிய தேவகணங்கள், யட்சர்கள், அரக்கர்கள், உரகர்கள், சித்தர்கள், தைத்தியர்கள், கந்தர்வர்கள், தானவர்கள், அப்சரசுக்கள், தாரகைகள், நட்சத்திரங்கள், அனைத்து கிரகங்கள், ரிஷிகள் எழுவர், உலகம், எண்டிசை உலகபாலகர்கள், பிராம்மணர்கள் முதலிய மானிடர்கள், விலங்குகள், சிங்கம் முதலிய கொடிய விலங்குகள், பலவகையான பறவைகள், பாம்பு முதலிய ஊர்வன, பலாசம் முதலிய மரங்கள், காடுகள், அக்னி, கடல்கள், நதிகள், பாதாளம், பூமி முதலியன, சப்தம், ஸ்பரிசம், ரூபம், ரசம், கந்தம் ஆகிய விஷயங்கள் முதலியன அடங்கிய இந்தப் பிரும்மாண்டம் முழுவதும், மேருமலைக்கருகே எதிரிலுள்ள ஒரு தூசு போலத்தான் அந்த இறைவனுக்கு எதிரிலே இருக்கிறது! எந்த இறைவன் இந்தப் பிரும்மாண்டத்திற்கு உபாதான (மூல) காரணமோ, அந்த இறைவனே — அந்த ஸ்ரீமந்நாராயணரே — இந்த புராணத்தில் வர்ணிக்கப்படுகிறார். அவர் அனைத்தும் அறிந்த சர்வக்ஞர். அவரே அனைத்துமாக இருப்பவர்! அவருக்கென தனித்ததான ஓர் உருவமும் இல்லை. உருவமும் அவரே. அருவமும் அவரே. அவரன்றோ அனைத்துப் பாவங்களையும் நீக்குபவர்! அந்த ஸ்ரீமந்நாராயணரே இந்தப் புராணத்தில் வர்ணிக்கப்படுகிறார். (22—27)</p>
<p class="Text">முனிவரே! ‘அசுவமேதம்’ எனும் பெருவேள்வியில் வேள்வி முடிந்ததும் செய்யும் ‘அவபிருதஸ்நானம்’ என்னும் நீராட்டுதலைச் செய்தவன் எந்த புண்ணியத்தைப் பெறுவானோ, அந்த புண்ணியத்தை இந்தப் புராணத்தைக் கேட்பவன் பெறுகிறான். (28)</p>
<p class="Text">கங்கை, யமுனை, சரஸ்வதி என்னும் மூன்று நதிகளும் கூடுமிடமான பிரயாகை, குருக்ஷேத்திரம், புஷ்கரம் மற்றும் சேதுபந்தன சமுத்திரம் ஆகிய புண்ணியத்தலங்களில் உபவாசம் இருந்து, இறைவனை ஒருமனதாகத் துதித்தவன் எந்தவொரு புண்ணியத்தை அடைவானோ, அந்தவொரு புண்ணியத்தை இந்தப் புராணத்தைக் கேட்பதால் ஒருவன் அடைகிறான். ஒரு வருட காலம் வேதநெறிப்படி அக்னிஹோத்ரம் செய்தவன் எந்தவொரு மகாபலனைப் பெறுகிறானோ, அந்தப் பெரும் பலனை இப்புராணத்தை ஒரு முறை கேட்பதாலேயே பெறலாகும். (29,30)</p>
<p class="Text">எவனொருவன் ஆனி மாதத்து வளர்பிறை துவாதசி திதியில், யமுனை நதியில் நீராடி வடமதுரையிலுள்ள ஸ்ரீகண்ணனை ஆராதிக்கிறானோ, அவன் பெறும் புண்ணியப் பயனை ஸ்ரீகேசவனான ஸ்ரீபகவானிடத்தில் மனதை ஈடுபடுத்தி, இப்புராணத்தில் ஓர் அத்தியாயத்தை மட்டும் கேட்பவனும் பெறுவான். (31,32)</p>
<p class="Text">ஆனி மாதத்து வளர்பிறை துவாதசி திதியில் உபவாசம் இருந்து யமுனையில் நீராடி, வடமதுரையில் ஸ்ரீமாதவனான ஸ்ரீவிஷ்ணு பகவானை ஒரு மனதுடன் வேதநெறி தவறாமல் முறைப்படி பூசித்தவனுக்கு, முறைப்படி அசுவமேத வேள்வியைச் செய்தவனுக்குக் கிடைக்கும் முழுப் பலனும் கிட்டும். (33,34)</p>
<p class="Text">தங்களுடைய வம்சத்தாரால் யமுனைக்கரையில் பிண்டதானம் செய்யப் பெற்று நற்கதி அடைந்த பிதுர்தேவதைகளைக் குறித்து, மற்றவர்களின் பித்ரு தேவதைகள் தங்களது வம்சத்தில் பிறந்த மக்களைக் குறித்து இவ்வாறு கூறுவார்களாம்—— (35)</p>
<p class="Text">“நம்முடைய குலத்தில் பிறந்தவன் எவனாவது ஒருவன் ஆனி மாத வளர்பிறை துவாதசி திதியில் வடமதுரையில் உபவாசம் இருந்து யமுனை நதியில் நீராடி ஸ்ரீகிருஷ்ணனான கோவிந்தனைப் பூசிக்க மாட்டானா? ஏனெனில், அந்தப் பூசையின் பயனால் நாமும் நமது வம்சத்தில் தோன்றியவர்களாலும் மேன்மையடைந்து நற்கதியாகிய அந்தப் பெருஞ்செல்வத்தைப் பெறமாட்டோமா? எவன் அந்த பாக்கியம் செய்திருக்கிறானோ, அவனுடைய வம்சத்தில் தோன்றியவர்கள்தான் ஆனிமாத வளர்பிறை துவாதசியில் உபவாசமிருந்து யமுனையில் நீராடி ஸ்ரீகோவிந்தனைப் பூசித்து, பித்ருதேவதைகளைக் குறித்து பிண்டதானம் செய்வார்கள்.” (36—38)</p>
<p class="Text">எவன் அந்த ஆனி மாத வளர்பிறை துவாதசி நன்னாளில் யமுனையில் நீராடி மிகுந்த ஈடுபாடுடன் முறைப்படி பகவானுக்குப் பூசை செய்து பித்ருக்களைக் குறித்துப் பிண்டப் பிரதானம் செய்து தனது பித்ருக்களை நற்கதிக்கு ஏற்றுவிக்கிறானோ, அவன் பெறும் புண்ணியத்தை, பக்தியோடு இப்புராணத்தின் ஓர் அத்தியாயத்தை மட்டிலுமாவது கேட்பவன் அடைகிறான். (39,40)</p>
<p class="Text">இப்புராணம் இவ்வுலகியலான சம்சார தாபங்களினால் துன்பமடைந்து பயந்தவனுக்கு ஒரு பெரிய உத்தமமான ரட்சையாகும். புராணங்களைக் கேட்க வேண்டுமெனில் இப்புராணத்தைக் கேட்பதுதான் சாலச் சிறந்தது; தூய்மை செய்வதிலும் தூய்மையிலும் இதுவே தூய்மையானது. (41)</p>
<p class="Text">மேலும் மனிதர்கள் கனவில் காணும் தீயகனவுகளை நீக்கவல்லது. அனைத்து தோஷங்களையும் போக்கவல்லது. மங்களம் என்பதற்கும் மங்களம் அளிக்கவல்லது; மக்கட்செல்வத்தை அளிப்பது; பொருட்செல்வத்தையும் தரவல்லது. (42)</p>
<p class="Text">முதன்முதலில் இப்புராணத்தைச் செய்தவர் நர—நாராயணர் என்னும் இரு ரிஷிகள். இதை நாராயண மகரிஷி பிரும்மதேவருக்குக் கூறினார். பிரும்மதேவர் ருபு என்பவருக்கு உபதேசித்தார். ருபு பிரியவிரதருக்கும், அவர் பாகுரி என்பவருக்கும் கூறினார். (43)</p>
<p class="Text">பாகுரி ஸ்தம்பமித்ரருக்கும், அவர் ததீசிக்கும், ததீசி சாரஸ்வதருக்கும், சாரஸ்வதர் பிருகுவுக்கும் கூறினார்கள். பிருகு புருகுத்ஸருக்கும், அவர் நர்மதை என்பவருக்கும், நர்மதர் திருதராஷ்டிரருக்கும், ஆபூரணன் என்கிற இரு நாகங்களுக்கும் கூறினார். (44,45)</p>
<p class="Text">அந்தணரே! இந்த இரு நாகர்களும் நாகராஜனான வாசுகிக்குக் கூறினார்கள். வாசுகி வத்ஸருக்கும், அவர் அசுவதரருக்கும், அவர் கம்பளருக்கும், கம்பளர் ஏலாபுத்திரருக்கும் கூறினார்கள். இவ்வாறு இவர் கூறிக் கொண்டிருக்கும்பொழுது வேதசிரஸ் என்கிற முனிவர் பாதாள உலகத்திற்குச் சென்றார். அதனால், அவருக்கு இந்தப் புராணம் முழுவதுமாகக் கிடைத்தது. இந்த வேதசிரஸ் முனிவர் பாதாளத்திலிருந்து இப்பூவுலகிற்கு வந்து பிரமதி என்பவருக்கு இப்புராணத்தை முழுவதுமாக உபதேசித்தார். இந்தப் பிரமதி, பரம புத்திமானான ஜாதுகர்ணர் என்பவருக்குக் கூறினார். இந்த ஜாதுகர்ணர் மற்ற அநேக புண்ணியவான்களுக்கு இதை உபதேசித்தார். (46—48)</p>
<p class="Text">முற்பிறவியில் சாரஸ்வதர் என்பவரிடம் கேட்ட இப்புராணம் புலஸ்திய முனிவருடைய திருவருளால் இப்பொழுது எனக்கு நினைவிற்கு வந்தது. (49)</p>
<p class="Text">அதை நான் கேட்டவாறே உங்களுக்குக் கூறினேன். நீங்களும் இப்புராணத்தைக் கலியுகத்தின் முடிவில் சினீகர் என்பவருக்குக் கூறப் போகிறீர்கள். (50)</p>
<p class="Text">எவனொருவன் மிகவும் மறைத்துப் போற்றத்தக்கதான இப்புராணத்தை பக்தியோடு கேட்கிறானோ, அவன் அனைத்துப் பாவங்களிலிருந்தும் விடுபடுகிறான். இப்புராணம் கலியினால் ஏற்படும் துன்பங்கள் அனைத்தையும் போக்குவது. (51)</p>
<p class="Text">இப்புராணத்தைத் தினந்தோறும் விடாமல் கேட்பவன் அனைத்து புண்ணிய நதிகளிலும் நீராடியவனாவான். அவன் அனைத்து தேவதைகளையும் துதித்தவனாவான். (52)</p>
<p class="Text">இப்புராணத்தில் பத்து அத்தியாயங்களைக் கேட்டவன் காராம்பசுவைத் தானம் செய்த பலன் எதுவுண்டோ, அதை நிச்சயமாக அடைவான். (53)</p>
<p class="Text">எவனொருவன் அனைத்துலகங்கட்கும் ஆதாரமாகவும், ஆன்மநாயகனாகவும், அனைத்து சொரூபமாக எங்கும் நீக்கமற நிறைந்தவனாகவும், அறியப்படுகிறது அறிவு என்கிற வேறுபாடற்றவராகவும், அனைத்து தேவதைகளுக்கும் நன்மையே செய்பவருமான ஸ்ரீவிஷ்ணு பகவானைத் தன் சித்தத்திலிருத்தித் தியானம் செய்து கொண்டு இப்புராணம் முழுவதையும் கேட்கிறானோ, அவனுக்கு நிச்சயமாக அசுவமேத மகாயக்ஞத்தை முறைப்படிச் செய்தவனுக்கான பலன் கிடைக்கும். (54)</p>
<p class="Text">எந்த புராணத்தின் தொடக்கத்திலேயும், நடுவிலும், முடிவிலும் அசைவன—அசையாதன ஆகிய அனைத்து ஜீவராசிகளுக்கும் குருவாகவும், பிரும்மஞானமே வடிவெடுத்தவராகவும், அனைத்து உலகிற்கும் படைத்தல், காத்தல், அழித்தல் என்கிற முத்தொழில்களைச் செய்பவராகவும் விளங்கும் அந்த ஸ்ரீமந்நாராயணன் துதிக்கப்பட்டிருக்கிறாரோ, அப்படிப்பட்ட புராணத்தை முழுவதுமாகக் கேட்பவன், படிப்பவன், சொல்பவன் ஆகிய மூவரும் பெறும் ‘பெரும் பலன் இவ்வாறானது’ என்று கூற மூவுலகிலும் ஆள் இல்லை. ஏனெனில், உவமையற்ற முக்தியான மோக்ஷ சாம்ராஜ்யத்தையே தரவல்ல ஸ்ரீஹரியான பகவானே இதற்குப் பலனாக இருக்கிறாரன்றோ! (55)</p>
<p class="Text">எந்த இறைவனிடத்தில் மனதை ஒன்றுபடுத்தியவன் நரகத்திற்குப் போகமாட்டானோ, எவரைத் தியானிப்பவனுக்குச் சுவர்க்க போகமும் இடையூறாகுமோ, எவரிடத்தில் மனம் வைத்தவனுக்குப் பிரும்மலோகமும் அற்பமாகத் தோன்றுமோ, எவர் தூயதான நிர்மலமான ஞானம் உடையவர்களுக்கு இதயத்தில் வீற்றிருந்து முக்தியின்பத்தை அளிக்கிறாரோ, அவ்வாறான அந்த அச்சுதனான பகவானைத் துதிப்பதனாலே பாவங்கள் தொலையும் என்பதில் ஐயம்தான் உண்டோ? இதுவும் ஓர் ஆச்சரியமா? (56)</p>
<p class="Text">வேள்வியே வடிவெடுத்த எந்த பகவானை வேள்வியைப் பற்றி நன்கறிந்த கர்மநிஷ்டர்கள் வேள்விகளாலே ஆராதிக்கிறார்களோ, ஞானநிஷ்டர்கள் எந்த இறைவனைப் பிரும்மசொரூபராக (பராபர சொரூபராக)த் தியானிக்கிறார்களோ, எவரை நினைப்பவன் பிறப்பிறப்புகளையும் அறிவின் தேய்வுகளையும், வளர்ச்சிகளையும், காரிய—காரணங்களாக இருத்தலையும் அடைகிறதில்லையோ, அதாவது ஸத், அஸத் என்கிற நிலைகள் இல்லையோ, அந்த ஸ்ரீஹரியைத் தவிர கேட்கத்தக்க வேறொரு பொருள்தான் உண்டோ? (57)</p>
<p class="Text para-style-override-7">எந்த இறைவன் பித்ருதேவதைகளின் சொரூபியாக இருந்து விதிப்படி ‘ஸ்வதா’ என்று பூமியில் தரப்பட்ட கவ்யத்தையும், தேவர்களின் சொரூபராக இருந்து அக்னியில் நெறிமுறை தவறாது ஸ்வாஹா என்று ஹோமமாகத் தரப்பட்ட ஹவிசையும் ஏற்றுக் கொள்கிறாரோ, மேலும் எந்தவொரு பகவான் அனைத்து சக்திகளுக்கும் ஆதாரமாக இருக்கிறாரோ, அந்த பகவானது விஷயத்தில் பெரிய அளவில் பிரமாணங்களை அறிந்தவர்களது தர்க்கப் பிரமாணங்களும், ‘பகவான் இவ்வளவுதான், இவ்வாறுதான், இந்த இந்த குணங்களோடு கூடியவர்’ என்கிறது போன்றனவற்றை விவரிப்பதில் சக்தியுடையனவாகாதோ, அந்த இறைவனது திருநாமத்தைக் காதுகளால் கேட்டளவில் பாவங்கள் அனைத்தும் பறந்து சென்றுவிடாதா என்ன? (58)</p>
<p class="Foot-Note para-style-override-14"><span class="char-style-override-7">(ஒப்புநோக்குக:—</span></p>
<p class="Foot-Note-Slok">மாயனை மன்னு வடமதுரை மைந்தனை,</p>
<p class="Foot-Note-Slok">தூய பெருநீர் யமுனைத் துறைவனை,</p>
<p class="Foot-Note-Slok">ஆயர் குலத்தினில் தோன்றும் அணிவிளக்கை,</p>
<p class="Foot-Note-Slok">தாயைக் குடல்விளக்கம் செய்த தாமோதரனை,</p>
<p class="Foot-Note-Slok">தூயோமாய் வந்துநாம் தூமலர் தூவித்தொழுது</p>
<p class="Foot-Note-Slok">வாயினால் பாடி, மனத்தினால் சிந்திக்க,</p>
<p class="Foot-Note-Slok">போய பிழையும் புகுதருவான் நின்றனவும்</p>
<p class="Foot-Note-Slok">தீயினில் தூசாகும் செப்பேலோர் எம்பாவாய்.</p>
<p class="Foot-Note-Right">— திருப்பாவை 5</p>
<p class="Foot-Note-Slok">‘தததி<span class="char-style-override-38">3</span>க<span class="char-style-override-38">3</span>ம உத்தரபூர்வாக<span class="char-style-override-38">4</span>யோ: அஶ்வேஷ</p>
<p class="Foot-Note-Slok">விநாஶௌ தத்<span class="char-style-override-38">3</span>வ்யபதே<span class="char-style-override-38">3</span>சாத்’</p>
<p class="Foot-Note-Right">— பிரும்மசூத்திரம் 4/8/13</p>
<p class="Foot-Note para-style-override-7">‘பிரும்மவித்யையை அடைந்தவனுக்கு பின் செய்யப்போகும் பாவங்கள் ஒட்டாது. முன் செய்த பாவங்கள் நசித்துவிடும்.’</p>
<p class="Foot-Note-Slok">பி<span class="char-style-override-38">4</span>த்யதே ஹ்ருத<span class="char-style-override-38">3</span>யக்<span class="char-style-override-38">3</span>ரந்தி<span class="char-style-override-38">2</span>—</p>
<p class="Foot-Note-Slok">ச்சி<span class="char-style-override-38">2</span>த்யந்தே ஸர்வஶம்ஶயா:</p>
<p class="Foot-Note-Slok">க்ஷீயத்தே சாஸ்ய கர்மாணி</p>
<p class="Foot-Note-Slok">தஸ்மிந் த்<span class="char-style-override-38">3</span>ருஷ்டே பராவவரே ।</p>
<p class="Foot-Note-Right">— முண்டக உபநிஷத் 2/2/8</p>
<p class="Foot-Note">காரிய—காரண ரூபரான அந்த பரமனைப் பற்றி அறிந்தபின், அந்த ஜீவாத்மாவின் இதயத்திலுள்ள முடிச்சு அவிழ்ந்துவிடுகிறது. அனைத்து ஐயங்களும் தீர்ந்து போகின்றன. நற்கர்மங்களும் தீயகர்மங்களும் நாசத்தை அடைகின்றன.)</p>
<p class="Text">பரிணாமமற்ற எந்த இறைவனுக்கு முதலும் முடிவுமில்லையோ, குறைதல் (தேய்தல்), வளர்தல் என்பதில்லையோ, எந்தவொரு விகாரமும் (மாறுபாடும்) இல்லையோ, எவன் தொழுவதற்கு ஏற்றவனோ, அந்த புருஷோத்தமரான பகவானை வணங்குகிறேன்! (59)</p>
<p class="Text">எந்த இறைவன், அந்த பரமபுருஷருக்கு அனுகுணமானதையே (ஏற்றவனாக) அனுபவிக்கும் படியாக சேஷபூதராக (அவனுக்குகந்தவராக) இருக்கிறாரோ, எவர் தேவர்கள், அசுரர்கள் என்கிற வேறுபாடற்றவராக ஞானமே வடிவாக இருந்து, ஒருவராக—தனிப்பட்டவராக இருந்தும் தேவர்கள், அசுரர்கள், மனிதர்கள், ஜீவராசிகள் முதலிய சொரூபங்களில் விளங்கி, அவற்றில் ‘தான்’ என்கிற மயக்கம் கொண்டதனால் பலவாறாகவும், அசுத்தராகவும் (புலன்களால் தோன்றும் அழுக்குள்ளவராகவும்) காட்சியளிக்கிறாரோ, ஞானத்தோடு கூடியவராக இருந்தும் மஹத் முதலான தத்துவங்களையும் பரவச் செய்வதற்குக் கர்ம மூலத்தால் கர்த்தாவாக (செய்பவராக) இருக்கிறாரோ, என்றென்றும் அவ்யயராக (குறைவு—நிறைவற்று என்றும் ஒரே மாதிரி இருப்பவராக) விளங்கும் எம்பெருமானுடைய சொரூபமாகப் பிரகாசிக்கும் அந்தப் பரமபுருஷனை வணங்குகிறேன்! (60)</p>
<p class="Text">எந்த பரம்பொருள் அறிவு பரவுதல், அசையாது நிற்றல் ஆகியன இரண்டும் சேர்ந்து ஒன்றுபட்ட இடமாக இருக்கின்றதோ, ஒரு ஜீவனுக்குப் பாவம், புண்ணியம் ஆகிய இரண்டினையும் அனுபவிக்கத்தக்க தேகம் முதலியனவற்றைத் தரவல்லதாக முக்குண வடிவாக விளங்குகிறதோ, மஹத் முதலிய அவஸ்தைகளை உடையதாக, இவ்வுலகம் தோன்றுவதற்குக் காரணமாகவும், தானே தோன்றியதாகவும், என்றும் எப்போதும் அழியாமல் இருப்பதுமான பிரதானம் எதுவுண்டோ, அந்த எம்பெருமானுடைய சொரூபத்தைத் தொழுகின்றேன். (61)</p>
<p class="Text">ஆகாயம், பூமி, நீர், நெருப்பு, காற்று ஆகியனவற்றின் செயல் வடிவாக, சப்தம், பரிசம், ரூபம், ரசம், கந்தம் என்கிற விஷயங்களாகிய நுகர்ப்பதார்த்தங்களைத் தருவதாக, ஆன்மாவிற்கு ஞானேந்திரியங்கள், கர்மேந்திரியங்கள் ஆகிய இரண்டையும் கொண்டு பேருதவி செய்வதாக சூட்சுமம், ஸ்தூலம் என்கிற சொரூபமுடையதாக உள்ள ‘வியக்தம்’ என்கிற பகவானுடைய சொரூபத்தைப் பணிகிறேன். (62)</p>
<p class="Text para-style-override-7">இவ்வாறு பலவகையான வியக்தம் (தோன்றுதல்), அவ்வியக்தம் (தோன்றாதிருத்தல்) என்கிற பிரகிருதிகளும், அபராகிருத (சொல், மனம், வாக்குக்கெட்டாத) திவ்விய மங்கள விக்கிரகமும், ஆன்மாவும், தோன்றுதல்—மறைதல் என்றில்லாத பிறப்பிலியும், எப்போதும் எங்கும் உள்ள சொரூபம், ஞானம் முதலிய ஐசுவரியமும் நிறைந்த அந்த ஸ்ரீஹரியான ஸ்ரீமந்நாராயணர் அனைத்து ஆன்மாக்களுக்கும் பிறப்பு, இறப்பு, மூப்பு முதலிய குற்றங்களற்ற ‘முக்தி’ செல்வத்தைத் தந்தருள வேண்டும். (63)</p>
<p class="Foot-Note para-style-override-2">(<span class="char-style-override-7">குறிப்பு:—</span> பிறப்பு, இறப்பு, மூப்பு என்கிற மூவகையான குற்றங்களும் எம்பெருமானான ஸ்ரீஹரியின் தியானத்தினால் நீங்கும் என்பது உலகநடைக்கு ஒத்து வரவில்லையே எனில், ‘இனி ஜன்மமில்லை’ என்பதால் பிறப்பு என்கிற தீங்கு அணுகாது. ‘பிறப்பில்லை’ என்பதால் ‘மூப்பு’ இல்லை; ‘மூப்பில்லை’ என்பதால் இறப்பிற்கு இடமில்லை; ‘இறப்பில்லை’ என்பதால் பிறப்பிற்கு இடமேயில்லை. ஆகையால், யோகப்பியாசத்தின் மூலம் ஸ்ரீஹரியைத் தியானம் செய்து தேர்ச்சி பெற்றால், பிறப்பிற்குக் காரணமான இறப்பு, இறப்பிற்குக் காரணமான மூப்பின்றி, எப்போதும் கற்பத்திறலால் என்றுமுள்ள இளமையை உடையவனாய் அமரனாக, நித்தியம் ஆனந்தம் அனுபவிப்பவனாக இருப்பான்! என்பதே கருத்து.)</p>
<p class="Chapter-End">ஸ்ரீவிஷ்ணுபுராணம் ஆறாவது அம்சத்தில் எட்டாவது அத்தியாயம் முற்றிற்று.</p>
<p class="End">ஆறாவது அம்சம் முற்றிற்று</p>
<p class="Book-End-Line">‘ஸ்ரீ<span class="char-style-override-43"> </span>விஷ்ணு புராணம்’ முற்றிற்று</p>
<p class="Small-Head para-style-override-4">॥ ஹரி: ஓம் தத் ஸத் ॥<span class="char-style-override-44"></span></p>


<p class="Page-Break"> </p>
<p class="First-End-Page-text" id="toc_marker-11">கடைசி பக்கம்</p>


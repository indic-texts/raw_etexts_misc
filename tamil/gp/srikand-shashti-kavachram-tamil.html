
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஓம் சரவணபவ ॥</p>
<p class="Title-Page---Book-Name">ஸ்ரீகந்தர் சஷ்டி கவசம்</p>
<p class="Title-Page---Top-heading">மற்றும்</p>
<p class="Title-Page---Book-Name">ஸ்ரீஸ்கந்த குரு கவசம்</p>
<p class="Title-Page---Book-Name-Hindi" xml:lang="hi-IN">श्रीकन्द षष्टि कवचम् – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஓம் சரவணபவ ॥</p>
<p class="Heading" id="toc_marker-2">ஸ்ரீகந்தர் சஷ்டி கவசம்</p>
<p class="Sub-Heading">(ஸ்ரீதேவராய சுவாமிகள் அருளியது)</p>
<p class="Sub-Title">விநாயகர் துதி</p>
<p class="Shlok">பாலும் தெளிதேனும் பாகும் பருப்புமிவை</p>
<p class="Shlok">நாலும் கலந்துனக்கு நான் தருவேன் — கோலஞ்செய்</p>
<p class="Shlok">துங்கக் கரிமுகத்துத் தூமணியே நீயெனக்கு</p>
<p class="Shlok">சங்கத் தமிழ் மூன்றும் தா.</p>
<p class="Shlok-Right">— ஔவையார்</p>
<p class="Sub-Title">காப்பு</p>
<p class="Shlok">துதிப்போர்க்கு வல்வினைபோம், துன்பம்போம்,</p>
<p class="Shlok">நெஞ்சிற் பதிப்போர்க்குச் செல்வம் பலித்துக்—</p>
<p class="Shlok">கதித்தோங்கும் நிஷ்டையும் கைகூடும் நிமலர்</p>
<p class="Shlok-1">அருள்கந்தர் சஷ்டி கவசம் தனை.</p>
<p class="Shlok">அமரர் இடர்தீர அமரம் புரிந்த</p>
<p class="Shlok-1">குமரனடி நெஞ்சே குறி.</p>
<p class="Shlok">சஷ்டியை நோக்கச் சரவண பவனார்</p>
<p class="Shlok">சிஷ்டருக் குதவும் செங்கதிர் வேலோன்</p>
<p class="Shlok">பாதம் இரண்டில் பன்மணிச் சதங்கை</p>
<p class="Shlok">கீதம் பாடக் கிண்கிணி யாட</p>
<p class="Shlok">மையல் நடஞ்செய்யும் மயில்வா கனனார்</p>
<p class="Shlok">கையில்வே லால்எனைக் காக்கவென்று வந்து</p>
<p class="Shlok">வரவர வேலா யுதனார் வருக</p>
<p class="Shlok">வருக வருக மயிலோன் வருக</p>
<p class="Shlok">இந்திரன் முதலாய் எண்டிசை போற்ற</p>
<p class="Shlok">மந்திர வடிவேல் வருக வருக</p>
<p class="Shlok">வாசவன் மருகா வருக வருக</p>
<p class="Shlok">நேசக் குறமகள் நினைவோன் வருக</p>
<p class="Shlok">ஆறுமுகம் படைத்த ஐயா வருக</p>
<p class="Shlok">நீறிடு வேலவன் நித்தம் வருக</p>
<p class="Shlok">சிரகிரி வேலவன் சீக்கிரம் வருக</p>
<p class="Shlok">சரவண பவனார் சடுதியில் வருக</p>
<p class="Shlok">ரகண பவச ரரரர ரரர</p>
<p class="Shlok">ரிகண பவச ரிரிரிரி ரிரிரி</p>
<p class="Shlok">விணபவ சரகண வீரா நமோநம</p>
<p class="Shlok">நிபவ சரகண நிறநிற நிறனெ</p>
<p class="Shlok">வசர கணபவ வருக வருக</p>
<p class="Shlok">அசுரர் குடிகெடுத்த ஐயா வருக</p>
<p class="Shlok">என்னை யாளும் இளையோன் கையில்</p>
<p class="Shlok">பன்னிரண் டாயுதம் பாசாங் குசமும்</p>
<p class="Shlok">பரந்த விழிகள் பண்னிரண் டிலங்க</p>
<p class="Shlok">விரைந்தெனைக் காக்க வேலோன் வருக</p>
<p class="Shlok">ஐயும் கிலியும் அடைவுடன் சௌவும்</p>
<p class="Shlok">உய்யொளி சௌவும் உயிரையுங் கிலியும்</p>
<p class="Shlok">கிலியும் சௌவும் கிளரொளி ஐயும்</p>
<p class="Shlok">நிலைபெற் றென்முன் நித்தமும் ஒளிரும்</p>
<p class="Shlok">சண்முகன் தீயும் தனியொளி ஒவ்வும்</p>
<p class="Shlok">குண்டலி யாம்சிவ குகன்தினம் வருக</p>
<p class="Shlok">ஆறு முகமும் அணிமுடி யாறும்</p>
<p class="Shlok">நீறிடும் நெற்றியும் நீண்ட புருவமும்</p>
<p class="Shlok">பன்னிரு கண்ணும் பவளச் செவ்வாயும்</p>
<p class="Shlok">நன்னெறி நெற்றியில் நவமணிச் சுட்டியும்</p>
<p class="Shlok">ஈராறு செவியில் இலகு குண்டலமும்</p>
<p class="Shlok">ஆறிரு திண்புயத் தழகிய மார்பில்</p>
<p class="Shlok">பல்பூ ஷணமும் பதக்கமும் தரித்து</p>
<p class="Shlok">நன்மணி பூண்ட நவரத்ன மாலையும்</p>
<p class="Shlok">முப்புரி நூலும் முத்தணி மார்பும்</p>
<p class="Shlok">செப்பழ குடைய திருவயி றுந்தியும்</p>
<p class="Shlok">துவண்ட மருங்கில் சுடரொளிப் பட்டும்</p>
<p class="Shlok">நவரத்னம் பதித்த நற்சீ ராவும்</p>
<p class="Shlok">இருதொடை யழகும் இணைமுழந் தாளும்</p>
<p class="Shlok">திருவடி யதனில் சிலம்பொலி முழங்க</p>
<p class="Shlok">செககண செககண செககண செகண</p>
<p class="Shlok">மொகமொக மொகமொக மொகமொக மொகென</p>
<p class="Shlok">நகநக நகநக நகநக நகென</p>
<p class="Shlok">டிகுகுண டிகுடிகு டிகுகுண டிகுண</p>
<p class="Shlok">ரரரர ரரரர ரரரர ரரர</p>
<p class="Shlok">ரிரிரிரி ரிரிரிரி ரிரிரிரி ரிரிரி</p>
<p class="Shlok">டுடுடுடு டுடுடுடு டுடுடுடு டுடுடு</p>
<p class="Shlok">டகுடகு டிகுடிகு டங்கு டிங்குகு</p>
<p class="Shlok">விந்து விந்து மயிலோன் விந்து</p>
<p class="Shlok">முந்து முந்து முருகவேள் முந்து</p>
<p class="Shlok">என்றனை யாளும் ஏரகச் செல்வ</p>
<p class="Shlok">மைந்தன் வேண்டும் வரமகிழ்ந்துதவும்</p>
<p class="Shlok">லாலா லாலா லாலா வேசமும்</p>
<p class="Shlok">லீலா லீலா லீலா வினோதனென்(று)</p>
<p class="Shlok">உன் திரு வடியை உறுதியென் றெண்ணும்</p>
<p class="Shlok">என்தலை வைத்துன் இணையடி காக்க</p>
<p class="Shlok">என்னுயிர்க் குயிராம் இறைவன் காக்க</p>
<p class="Shlok">பன்னிரு விழியால் பாலனைக் காக்க</p>
<p class="Shlok">அடியேன் வதனம் அழகுவேல் காக்க</p>
<p class="Shlok">பொடிபுனை நெற்றியைப் புனிதவேல் காக்க</p>
<p class="Shlok">கதிர்வேல் இரண்டும் கண்ணினைக் காக்க</p>
<p class="Shlok">விதிசெவி இரண்டும் வேலவர் காக்க</p>
<p class="Shlok">நாசிகள் இரண்டும் நல்வேல் காக்க</p>
<p class="Shlok">பேசிய வாய்தனைப் பெருவேல் காக்க</p>
<p class="Shlok">முப்பத் திருபல் முனைவேல் காக்க</p>
<p class="Shlok">செப்பிய நாவைச் செவ்வேல் காக்க</p>
<p class="Shlok">கன்னம் இரண்டும் கதிர்வேல் காக்க</p>
<p class="Shlok">என்னிளங் கழுத்தை இனியவேல் காக்க </p>
<p class="Shlok">மார்பை இரத்ன வடிவேல் காக்க</p>
<p class="Shlok">சேரிள முலைமார் திருவேல் காக்க</p>
<p class="Shlok">வடிவேல் இருதோள் வளம்பெறக் காக்க</p>
<p class="Shlok">பிடரிகள் இரண்டும் பெருவேல் காக்க</p>
<p class="Shlok">அழகுடன் முதுகை அருள்வேல் காக்க</p>
<p class="Shlok">பழுபதி னாறும் பருவேல் காக்க</p>
<p class="Shlok">வெற்றிவேல் வயிற்றை விளங்கவே காக்க</p>
<p class="Shlok">சிற்றிடை அழகுறச் செவ்வேல் காக்க</p>
<p class="Shlok">நாணாங் கயிற்றை நல்வேல் காக்க</p>
<p class="Shlok">ஆண் குறியிரண்டும் அயில்வேல் காக்க</p>
<p class="Shlok">பிட்டம் இரண்டும் பெருவேல் காக்க</p>
<p class="Shlok">வட்டக் குதத்தை வடிவேல் காக்க</p>
<p class="Shlok">பணைத்தொடை இரண்டும் பருவேல் காக்க</p>
<p class="Shlok">கணைக்கால் முழந்தாள் கதிர்வேல் காக்க</p>
<p class="Shlok">ஐவிரல் அடியினை அருள்வேல் காக்க</p>
<p class="Shlok">கைகள் இரண்டும் கருணைவேல் காக்க</p>
<p class="Shlok">முன்கை இரண்டும் முரண்வேல் காக்க</p>
<p class="Shlok">பின்கை இரண்டும் பின்னவள் இருக்க</p>
<p class="Shlok">நாவில் சரஸ்வதி நற்றுணை யாக</p>
<p class="Shlok">நாபிக் கமலம் நல்வேல் காக்க</p>
<p class="Shlok">முப்பால் நாடியை முனைவேல் காக்க</p>
<p class="Shlok">எப்பொழு தும்எனை எதிர்வேல் காக்க</p>
<p class="Shlok">அடியேன் வசனம் அசைவுள நேரம்</p>
<p class="Shlok">கடுகவே வந்து கனகவேல் காக்க</p>
<p class="Shlok">வரும்பகல் தன்னில் வச்சிரவேல் காக்க</p>
<p class="Shlok">அரையிருள் தன்னில் அனையவேல் காக்க</p>
<p class="Shlok">ஏமத்தில் ஜாமத்தில் எதிர்வேல் காக்க</p>
<p class="Shlok">தாமதம் நீக்கிச் சதுர்வேல் காக்க</p>
<p class="Shlok">காக்க காக்க கனகவேல் காக்க</p>
<p class="Shlok">நோக்க நோக்க நொடியில் நோக்க</p>
<p class="Shlok">தாக்கத் தாக்கத் தடையறத் தாக்க</p>
<p class="Shlok">பார்க்கப் பார்க்கப் பாவம் பொடிபட</p>
<p class="Shlok">பில்லி சூனியம் பெரும்பகை அகல</p>
<p class="Shlok">வல்ல பூதம் வலாஷ்டிகப் பேய்கள்</p>
<p class="Shlok">அல்லற் படுத்தும் அடங்கா முனியும்</p>
<p class="Shlok">பிள்ளைகள் தின்னும் புழக்கடை முனியும்</p>
<p class="Shlok">கொள்ளிவாய்ப் பேய்களும் குறளைப் பேய்களும்</p>
<p class="Shlok">பெண்களைத் தொடரும் பிரம ராட்சதரும்</p>
<p class="Shlok">அடியனைக் கண்டால் அலறிக் கலங்கிட</p>
<p class="Shlok">இரிசி காட்டேரி இத்துன்ப சேனையும்</p>
<p class="Shlok">எல்லிலும் இருட்டிலும் எதிர்படும் அண்ணரும்</p>
<p class="Shlok">கனபூசை கொள்ளும் காளியோ டனைவரும்</p>
<p class="Shlok">விட்டாங் காரரும் மிகுபல பேய்களும்</p>
<p class="Shlok">தண்டியக் காரரும் சண்டாளர்களும்</p>
<p class="Shlok">என்பெயர் சொல்லவும் இடிவிழுந்(து) ஓடிட</p>
<p class="Shlok">ஆனை அடியினில் அரும்பா வைகளும்</p>
<p class="Shlok">பூனை மயிரும் பிள்ளைகள் என்பும்</p>
<p class="Shlok">நகமும் மயிரும் நீண்முடி மண்டையும்</p>
<p class="Shlok">பாவைக ளுடனே பலகல சத்துடன்</p>
<p class="Shlok">மனையிற் புதைத்த வஞ்சனை தனையும்</p>
<p class="Shlok">ஒட்டியச் செருக்கும் ஒட்டியப் பாவையும் </p>
<p class="Shlok">காசும் பணமும் காவுடன் சோறும்</p>
<p class="Shlok">ஓது மஞ்சனமும் ஒருவழிப் போக்கும்</p>
<p class="Shlok">அடியனைக் கண்டால் அலைந்து குலைந்திட</p>
<p class="Shlok">மாற்றார் வஞ்சகர் வந்து வணங்கிட</p>
<p class="Shlok">கால தூதாள்எனைக் கண்டால் கலங்கிட</p>
<p class="Shlok">அஞ்சி நடுங்கிட அரண்டு புரண்டிட</p>
<p class="Shlok">வாய்விட் டலறி மதிகெட் டோடப்</p>
<p class="Shlok">படியினில் முட்டப் பாசக் கயிற்றால்</p>
<p class="Shlok">கட்டுட னங்கம் கதறிடக் கட்டு</p>
<p class="Shlok">கட்டி உருட்டு கைகால் முறியக்</p>
<p class="Shlok">கட்டு கட்டு கதறிடக் கட்டு</p>
<p class="Shlok">முட்டு முட்டு முழிகள் பிதுங்கிட</p>
<p class="Shlok">செக்கு செக்கு செதில்செதி லாக</p>
<p class="Shlok">சொக்கு சொக்கு சூர்ப்பகைச் சொக்கு</p>
<p class="Shlok">குத்து குத்து கூர்வடி வேலால்</p>
<p class="Shlok">பற்று பற்று பகலவன் தணலெரி</p>
<p class="Shlok">தணலெரி தணலெரி தணலது வாக</p>
<p class="Shlok">விடுவிடு வேலை வெருண்டது ஓட</p>
<p class="Shlok">புலியும் நரியும் புல்நரி நாயும்</p>
<p class="Shlok">எலியும் கரடியும் இனித்தொடர்ந் தோடத்</p>
<p class="Shlok">தேளும் பாம்பும் செய்யான் பூரான்</p>
<p class="Shlok">கடிவிட விஷங்கள் கடித்துய ரங்கம்</p>
<p class="Shlok">ஏறிய விஷங்கள் எளிதுடன் இறங்க</p>
<p class="Shlok">ஒளிப்பும் சுளுக்கும் ஒருதலை நோயும்</p>
<p class="Shlok">வாதம் சயித்தியம் வலிப்புப் பித்தம்</p>
<p class="Shlok">சூலைசயம் குன்மம் சொக்குச் சிரங்கு</p>
<p class="Shlok">குடைச்சல் சிலந்தி குடல்விப் பிருதி</p>
<p class="Shlok">பக்கப் பிளவை படர்தொடை வாழை</p>
<p class="Shlok">கடுவன் படுவன் கைத்தாள் சிலந்தி</p>
<p class="Shlok">பற்குத் தரணை பருஅரை யாப்பும்</p>
<p class="Shlok">எல்லாப் பிணியும் என்றனைக் கண்டால்</p>
<p class="Shlok">நில்லா தோட நீயெனக் கருள்வாய்</p>
<p class="Shlok">ஈரே ழுலகமும் எனக்குற வாக</p>
<p class="Shlok">ஆணும் பெண்ணும் அனைவரும் எனக்கா</p>
<p class="Shlok">மண்ணாள் அரசரும் மகிழ்ந்துற வாகவும்</p>
<p class="Shlok">உன்னைத் துதிக்க உன்திரு நாமம்</p>
<p class="Shlok">சரவண பவனே சைலொளி பவனே</p>
<p class="Shlok">திரிபுர பவனே திகழொளி பவனே</p>
<p class="Shlok">பரிபுர பவனே பவம்ஒழி பவனே</p>
<p class="Shlok">அரிதிரு மருகா அமரா பதியைக்</p>
<p class="Shlok">காத்துத் தேவர்கள் கடுஞ்சிறை விடுத்தாய்</p>
<p class="Shlok">கந்தா குகனே கதிர்வே லவனே</p>
<p class="Shlok">கார்த்திகை மைந்தா கடம்பா கடம்பனை</p>
<p class="Shlok">இடும்பனை அழித்த இனியவேல் முருகா</p>
<p class="Shlok">தணிகா சலனே சங்கரன் புதல்வா</p>
<p class="Shlok">கதிர்கா மத்துறை கதிர்வேல் முருகா</p>
<p class="Shlok">பழனிப் பதிவாழ் பால குமாரா</p>
<p class="Shlok">ஆவினன் குடிவாழ் அழகிய வேலா</p>
<p class="Shlok">செந்தின்மா மலையுறும் செங்கல்வ ராயா</p>
<p class="Shlok">சமரா புரிவாழ் சண்முகத் தரசே</p>
<p class="Shlok">காரார் குழலாள் கலைமகள் நன்றாய்</p>
<p class="Shlok">என்னா விருக்க யானுனைப் பாட</p>
<p class="Shlok">எனைத்தொடர்ந் திருக்கும் எந்தை முருகனைப்</p>
<p class="Shlok">பாடினேன் ஆடினேன் பரவச மாக</p>
<p class="Shlok">ஆடினேன் ஆடினேன் ஆவினன் பூதியை</p>
<p class="Shlok">நேச முடன்யான் நெற்றியில் அணியப்</p>
<p class="Shlok">பாச வினைகள் பற்றது நீங்கி</p>
<p class="Shlok">உன்பதம் பெறவே உன்னரு ளாக</p>
<p class="Shlok">அன்புடன் இரட்சி அன்னமும் சொன்னமும்</p>
<p class="Shlok">மெத்தமெத் தாகவேலா யுதனார்</p>
<p class="Shlok">சித்திபெற் றடியேன் சிறப்புடன் வாழ்க</p>
<p class="Shlok">வாழ்க வாழ்க மயிலோன் வாழ்க</p>
<p class="Shlok">வாழ்க வாழ்க வடிவேல் வாழ்க</p>
<p class="Shlok">வாழ்க வாழ்க மலைக்குரு வாழ்க</p>
<p class="Shlok">வாழ்க வாழ்க மலைக்குற மகளுடன்</p>
<p class="Shlok">வாழ்க வாழ்க வாரணத் துவசம்</p>
<p class="Shlok">வாழ்க வாழ்கஎன் வறுமைகள் நீங்க</p>
<p class="Shlok">எத்தனை குறைகள் எத்தனை பிழைகள்</p>
<p class="Shlok">எத்தனை அடியேன் எத்தனை செயினும்</p>
<p class="Shlok">பெற்றவன் நீகுரு பொறுப்ப(து) உன்கடன்</p>
<p class="Shlok">பெற்றவள் குறமகள் பெற்றவ ளாமே</p>
<p class="Shlok">பிள்ளையென்(று) அன்பாய்ப் பிரியம் அளித்து</p>
<p class="Shlok">மைந்தன்என் மீதுன் மனமகிழ்ந் தருளித்</p>
<p class="Shlok">தஞ்சமென்(று) அடியார் தழைத்திட அருள்செய்</p>
<p class="Shlok">கந்தர் சஷ்டி கவசம் விரும்பிய</p>
<p class="Shlok">பாலன் தேவ ராயன் பகர்ந்ததைக்</p>
<p class="Shlok">காலையில் மாலையில் கருத்துடன் நாளும்</p>
<p class="Shlok">ஆசா ரத்துடன் அங்கம் துலக்கி</p>
<p class="Shlok">நேச முடனொரு நினைவது வாகிக்</p>
<p class="Shlok">கந்தர் சஷ்டி கவசம் இதனைச்</p>
<p class="Shlok">சிந்தை கலங்காது தியானிப் பவர்கள்</p>
<p class="Shlok">ஒருநாள் முப்பத் தாறுருக் கொண்டு</p>
<p class="Shlok">ஓதியே ஜபித்து உகந்துநீ றணிய</p>
<p class="Shlok">அஷ்டதிக் குள்ளோர் அடங்கலும் வசமாய்த்</p>
<p class="Shlok">திசைமன்னர் எண்மர் செயலது அருளுவர்</p>
<p class="Shlok">மாற்றலர் எல்லாம் வந்து வணங்குவர்</p>
<p class="Shlok">நவகோள் மகிழ்ந்து நன்மை அளித்திடும்</p>
<p class="Shlok">நவமதன் எனவும் நல்லெழில் பெறுவர்</p>
<p class="Shlok">எந்த நாளும் ஈரெட்டா வாழ்வர்</p>
<p class="Shlok">கந்தர்கை வேலாம் கவசத் தடியை</p>
<p class="Shlok">வழியாய்க் காண மெய்யாய் விளங்கும்</p>
<p class="Shlok">விழியாற் காண வெருண்டிடும் பேய்கள்</p>
<p class="Shlok">பொல்லா தவரைப் பொடிப்பொடி யாக்கும்</p>
<p class="Shlok">நல்லோர் நினைவில் நடனம் புரியும்</p>
<p class="Shlok">சர்வ சத்துரு சங்கா ரத்தடி</p>
<p class="Shlok">அறிந்தென துள்ளம் அஷ்டலக்ஷ் மிகளில்</p>
<p class="Shlok">வீரலக்ஷ் மிக்கு விருந்துண வாகச்</p>
<p class="Shlok">சூரபத் மாவைத் துணித்தகை யதனால்</p>
<p class="Shlok">இருபத் தேழ்வர்க்(கு) உவந்(து) அமுதளித்த</p>
<p class="Shlok">குருபரன் பழனிக் குன்றினில் இருக்கும்</p>
<p class="Shlok">சின்னக் குழந்தை சேவடி போற்றி </p>
<p class="Shlok">எனைத்தடுத் தாட்கொள என்றன துள்ளம்</p>
<p class="Shlok">மேவிய வடிவுறும் வேலவா போற்றி</p>
<p class="Shlok">தேவர்கள் சேனா பதியே போற்றி</p>
<p class="Shlok">குறமகள் மனமகிழ் கோவே போற்றி</p>
<p class="Shlok">திறமிகு திவ்விய தேகா போற்றி</p>
<p class="Shlok">இடும்பா யுதனே இடும்பா போற்றி</p>
<p class="Shlok">கடம்பா போற்றி கந்தா போற்றி</p>
<p class="Shlok">வெற்றி புனையும் வேலே போற்றி</p>
<p class="Shlok">உயர்கிரி கனக சபைக்கோர் அரசே</p>
<p class="Shlok">மயில்நட மிடுவோய் மலரடி சரணம்</p>
<p class="Shlok">சரணம் சரணம் சரவண பவஓம்</p>
<p class="Shlok">சரணம் சரணம் சண்முகா சரணம்</p>
<p class="Shlok-1">சரணம் சரணம் சண்முகா சரணம்.</p>
<p class="Sub-Title">॥ ஓம் சரவணபவ ॥</p>
<p class="Book-End-Line para-style-override-4">ஸ்ரீதேவராய சுவாமிகள் அருளிய ‘ஸ்ரீகந்தர் சஷ்டி கவசம்’ முற்றிற்று.<span></span></p>


<p class="Page-Break">॥ ஓம் சரவணபவ ॥</p>
<p class="Heading" id="toc_marker-3">ஸ்ரீஸ்கந்த குரு கவசம்</p>
<p class="Sub-Heading">(ஸ்ரீசத்குரு சாந்தானந்த சுவாமிகள் அருளியது)</p>
<p class="Sub-Title">விநாயகர் துதி</p>
<p class="Shlok">கலியுகத் தெய்வமே கந்தனுக்கு மூத்தோனே</p>
<p class="Shlok">மூஷிக வாகனனே மூலப் பொருளோனே</p>
<p class="Shlok">ஸ்கந்தகுரு கவசத்தைக் கலிதோஷம் நீங்கிடவே</p>
<p class="Shlok-1">திருவடியின் திருவருளால் செப்புகிறேன் காத்தருள்வாய். (4)</p>
<p class="Shlok">சித்தி விநாயக ஜெயமருள் போற்றுகிறேன்</p>
<p class="Shlok">சிற்பர கணபதே நற்கதியும் தந்தருள்வாய்</p>
<p class="Shlok">கணபதி தாளிணையைக் கருத்தினில் வைத்திட்டேன்</p>
<p class="Shlok-1">அச்சம் தீர்த்தென்னை இரட்சித்திடுவீரே! (8)</p>
<p class="Sub-Title">செய்யுள்</p>
<p class="Shlok">ஸ்கந்தா சரணம் ஸ்கந்தா சரணம்</p>
<p class="Shlok">சரவணபவ குஹா சரணம் சரணம்</p>
<p class="Shlok">குருகுஹா சரணம் குருபரா சரணம்</p>
<p class="Shlok-1">சரண மடைந்திட்டேன் கந்தா சரணம். (12)</p>
<p class="Shlok">தனைத்தான் அறிந்து நான்தன் மயமாகிடவே</p>
<p class="Shlok">ஸ்கந்தகிரி குருநாதா தந்திடுவீர் ஞானமுமே</p>
<p class="Shlok">தத்தகிரி குருநாதா வந்திடுவீர் வந்திடுவீர்</p>
<p class="Shlok-1">அவதூத ஸத்குருவாய் ஆண்டவனே வந்திடுவீர். (16)</p>
<p class="Shlok">அன்புருவாய் வந்தென்னை ஆட்கொண்ட குருபரனே</p>
<p class="Shlok">அறம்பொருள் இன்பம் வீடுமே தந்தருள்வாய்</p>
<p class="Shlok">தந்திடுவாய் வரமதனை ஸ்கந்தகுரு நாதா</p>
<p class="Shlok-1">சண்முகா சரணம் சரணம் ஸ்கந்த குரோ. (20)</p>
<p class="Shlok">காத்திடுவாய் காத்திடுவாய் ஸ்கந்தகுரு நாதா</p>
<p class="Shlok">போற்றிடுவேன் போற்றிடுவேன் புவனகுரு நாதா</p>
<p class="Shlok">போற்றி போற்றி ஸ்கந்தா போற்றி</p>
<p class="Shlok-1">போற்றி போற்றி முருகா போற்றி. (24)</p>
<p class="Shlok">அறுமுகா போற்றி அருட்பதம் அருள்வாய்</p>
<p class="Shlok">தகப்பன் சாமியே என் இதயத்துள் தங்கிடுவாய்</p>
<p class="Shlok">ஸ்வாமி மலைதனில் சொன்னதனைச் சொல்லிடுவாய்</p>
<p class="Shlok-1">சிவகுரு நாதா செப்பிடுவாய் ப்ரணவமதை. (28)</p>
<p class="Shlok">அகக்கண் திறக்க அருள்வாய் உபதேசம்</p>
<p class="Shlok">திக்கெலாம் வென்று திருச்செந்தில் அமர்ந்தோனே</p>
<p class="Shlok">ஆறுமுக ஸ்வாமியுன்னை அருட்ஜோதியாய்க் காண</p>
<p class="Shlok-1">அகத்துள்ளே குமராநீ அன்புமயமாய் வருவாய். (32)</p>
<p class="Shlok">அமரத் தன்மையினை அனுக்ரஹித் திடுவாயே</p>
<p class="Shlok">வேலுடைக் குமரா நீ வித்தையும் தந்தருள்வாய்</p>
<p class="Shlok">வேல்கொண்டு வந்திடுவாய் காலனை விரட்டிடவே</p>
<p class="Shlok-1">தேவரைக் காத்த திருச்செந்தி லாண்டவனே. (36)</p>
<p class="Shlok">திருமுருகன் பூண்டியிலே திவ்வியஜோதி யானகந்தா</p>
<p class="Shlok">பரஞ்ஜோதி யுங்காட்டிப் பரிபூர்ண மாக்கிடுவாய்</p>
<p class="Shlok">திருமலை முருகாநீ திடஞான மருள்புரிவாய்</p>
<p class="Shlok-1">செல்வமுத்துக் குமரா மும்மல மகற்றிடுவாய். (40)</p>
<p class="Shlok">அடிமுடி யறியவொணா அண்ணா மலையோனே</p>
<p class="Shlok">அருணாசலக் குமரா அருணகிரிக் கருளியவா</p>
<p class="Shlok">திருப்பரங் கிரிகுஹனே தீர்த்திடுவாய் வினைமுழுதும்</p>
<p class="Shlok-1">திருத்தணி வேல்முருகா தீரனாய் ஆக்கிடுவாய் (44)</p>
<p class="Shlok">எட்டுக்குடிக் குமரா ஏவல்பில்லி சூனியத்தைப்</p>
<p class="Shlok">பகைவர் சூதுவாதுகளை வேல்கொண்டு விரட்டிடுவாய்</p>
<p class="Shlok">எல்லாப் பயன்களும் எனக்குக் கிடைத்திடவே</p>
<p class="Shlok-1">எங்கும் நிறைந்தகந்தா எண்கண் முருகா நீ (48)</p>
<p class="Shlok">என்னுள் அறிவாய்நீ உள்ளொளியாய் வந்தருள்வாய்</p>
<p class="Shlok">திருப்போரூர் மாமுருகா திருவடியே சரணமய்யா</p>
<p class="Shlok">அறிவொளியாய் வந்துநீ அகக்கண்ணைத் திறந்திடுவாய்</p>
<p class="Shlok-1">திருச்செந்தூர் ஷண்முகனே ஜகத்குருவிற் கருளியவா (52)</p>
<p class="Shlok">ஜகத்குரோ சிவகுமரா சித்தமல மகற்றிடுவாய்</p>
<p class="Shlok">செங்கோட்டு வேலவனே சிவானு பூதிதாரும்</p>
<p class="Shlok">சிக்கல் சிங்காரா ஜீவனைச்சிவ னாக்கிடுவாய்</p>
<p class="Shlok-1">குன்றக் குடிக்குமரா குருகுகனாய் வந்திடப்பா (56)</p>
<p class="Shlok">குமரகிரிப் பெருமானே மனத்தையும் மாய்த்திடுவீர்</p>
<p class="Shlok">பச்சைமலை முருகா இச்சையைக் களைந்திடப்பா</p>
<p class="Shlok">பவழமலை ஆண்டவனே பாபங்களைப் போக்கிடப்பா</p>
<p class="Shlok-1">விராலிமலை ஷண்முகனே விரைவில் நீவந்திடப்பா (60)</p>
<p class="Shlok">வயலூர்க் குமாரகுரோ ஞானவரமெனக் கருள்வீரே</p>
<p class="Shlok">வெண்ணெய் மலைமுருகா மெய்வீட்டைத் தந்திடுவீர்</p>
<p class="Shlok">கதிர்காம வேலவனே மனமாயை அகற்றிடுவாய்</p>
<p class="Shlok-1">காந்தமலைக் குமரா கருத்துள் வந்தடுவீர் (64)</p>
<p class="Shlok">மயிலத்து முருகாநீ மனத்தகத்துள் வந்திடுவீர்</p>
<p class="Shlok">கஞ்சமலை சித்தகுரோ கண்ணொளியாய் வந்திடுவீர்</p>
<p class="Shlok">குமரமலை குருநாதா கவலையெல்லாம் போக்கிடுவீர்</p>
<p class="Shlok-1">வள்ளிமலை வேல்முருகா வேல்கொண்டு வந்திடுவீர் (68)</p>
<p class="Shlok">வடபழனி யாண்டவனே வல்வினைகள் போக்கிடுவீர்</p>
<p class="Shlok">ஏழுமலை யாண்டவனே எத்திக்கும் காத்திடுவீர்</p>
<p class="Shlok">ஏழ்மையகற்றிக் கந்தா எமபயம் போக்கிடுவீர்</p>
<p class="Shlok-1">அசையாத நெஞ்சத்தில் அறிவாக நீஅருள்வாய் (72)</p>
<p class="Shlok">அறுபடைக் குமரா மயிலேறி வந்திடுவாய்</p>
<p class="Shlok">பணிவதே பணியென்று பணித்தனை நீஎனக்கு</p>
<p class="Shlok">பணிந்தேன் கந்தா உன்பாதம் பணிந்துவப்பேன்</p>
<p class="Shlok-1">அருட்பெருஞ் ஜோதியே அன்பெனக் கருள்வாயே (76)</p>
<p class="Shlok">படர்ந்த அன்பினைநீ பரப்பிரம்மம் என்றனையே</p>
<p class="Shlok">உலகெங்கு முள்ளது ஒருபொருள் அன்பேதான்</p>
<p class="Shlok">உள்ளுயி ராகி இருப்பதும் அன்பென்றாய்</p>
<p class="Shlok-1">அன்பே குமரன் அன்பே ஸ்கந்தன் (80)</p>
<p class="Shlok">அன்பே ஓமெனும் அருள்மந் திரமென்றாய்</p>
<p class="Shlok">அன்பை உளத்திலே அசையாது அமர்த்திடுமோர்</p>
<p class="Shlok">சத்தியைத் தந்து தடுத்தாட் கொண்டிடவும்</p>
<p class="Shlok-1">வருவாய் அன்பனாய் வந்தருள் ஸ்கந்தகுரோ (84)</p>
<p class="Shlok">யாவர்க்கும் இனியன்நீ யாவர்க்கும் எளியன்நீ</p>
<p class="Shlok">யாவர்க்கும் வலியன்நீ யாவர்க்கு மானோய்நீ</p>
<p class="Shlok">உனக்கொரு கோயிலைஎன் அகத்துள்ளே புனைவேனே</p>
<p class="Shlok-1">சிவசக்திக் குமரா சரணம் சரணமையா (88)</p>
<p class="Shlok">அபாயம் தவிர்த்துத் தடுத்தாட் கொண்டருள்வாய்</p>
<p class="Shlok">நிழல்வெயில் நீர்நெருப்பு மண்காற்று வானதிலும்</p>
<p class="Shlok">பகைமையை அகற்றி அபயமளித் திடுவீர்</p>
<p class="Shlok-1">உணர்விலே ஒன்றிஎன்னை நிர்மல மாக்கிடுவாய் (92)</p>
<p class="Shlok">யானென தற்றமெய் ஞானம தருள்வாய்நீ</p>
<p class="Shlok">முக்திக்கு வித்தான முருகா கந்தா</p>
<p class="Shlok">சதுர்மறை போற்றும் ஷண்முக நாதா</p>
<p class="Shlok-1">ஆகம மேத்தும் அம்பிகை புதல்வா (96)</p>
<p class="Shlok">ஏழையைக் காக்கநீ வேலேந்தி வந்திடுவாய்</p>
<p class="Shlok">தாயாய்த் தந்தையாய் முருகா தக்கணம் நீவருவாய்</p>
<p class="Shlok">சக்தியும் சிவனுமாய்ச் சடுதியில் நீவருவாய்</p>
<p class="Shlok-1">பரம் பொருளான பாலனே ஸ்கந்தகுரோ (100)</p>
<p class="Shlok">ஆதி மூலமே அருவாய் உருவாய்நீ</p>
<p class="Shlok">அடியனைக் காத்திட அறிவாய்வந் தருள்வாய்</p>
<p class="Shlok">உள்ளொளியாய் முருகா உடனேநீ வா வா வா</p>
<p class="Shlok-1">தேவாதி தேவா சிவகுரோ வா வா வா (104)</p>
<p class="Shlok">வேலாயுதத்துடன் குமரா விரைவில்நீ வந்திடப்பா</p>
<p class="Shlok">காண்பன யாவுமாய்க் கண்கண்ட தெய்வமாய்</p>
<p class="Shlok">வேதச் சுடரோய் மெய்கண்ட தெய்வமே</p>
<p class="Shlok-1">மித்தையா மிவ்வுலகை மித்தையென் றறிந்திடச்செய் (108)</p>
<p class="Shlok">அபயம்அபயம் கந்தா அபயமென் றலறுகிறேன்</p>
<p class="Shlok">அமைதியை வேண்டி அறுமுகவா வாவென்றேன்</p>
<p class="Shlok">உன்துணை வேண்டினேன் உமையவள் குமராகேள்</p>
<p class="Shlok-1">அச்சம் அகற்றிடுவாய் அமைதியைத் தந்திடுவாய் (112)</p>
<p class="Shlok">வேண்டிய துன்னருளே அருள்வதுன் கடனேயாம்</p>
<p class="Shlok">உன்அரு ளாலே உன்தாள் வணங்கிட்டேன்</p>
<p class="Shlok">அட்டமா சித்திகளை அடியனுக் கருளிடப்பா</p>
<p class="Shlok-1">அஜபை வழியிலே அசையாம லிருத்திவிடு (116)</p>
<p class="Shlok">சித்தர்கள் போற்றிடும் ஞானசித்தியும் தந்துவிடு</p>
<p class="Shlok">சிவானந்தத் தேனில் திளைத்திடவே செய்துவிடு</p>
<p class="Shlok">அருள்ஒளிக் காட்சியை அகத்துளே காட்டிவிடு</p>
<p class="Shlok-1">அறிவை அறிந்திடும் அவ்வருளையும் நீதந்துவிடு (120)</p>
<p class="Shlok">அனுக்ரஹித் திடுவாய் ஆதிகுரு நாதாகேள்</p>
<p class="Shlok">ஸ்கந்த குருநாதா ஸ்கந்த குருநாதா</p>
<p class="Shlok">தத்துவம் மறந்து தன்னையும் நான்மறந்து</p>
<p class="Shlok-1">நல்லது கெட்டதும் நானென்பதும் மறந்து (124)</p>
<p class="Shlok">பாவபுண் ணியத்தோடு பரலோகம் மறந்திடச்செய்</p>
<p class="Shlok">அருள்வெளி விட்டிவனை அகலா திருந்திடுவாய்</p>
<p class="Shlok">அடிமையைக் காத்திடுவாய் ஆறுமுகக் கந்தகுரோ</p>
<p class="Shlok-1">சித்தியிலே பெரிய ஞானசித்தி நீஅருளச் (128)</p>
<p class="Shlok">சீக்கிரமே வருவாய் சிவானந்தம் தருவாய்</p>
<p class="Shlok">சிவானந்தம் தந்தருளிச் சிவசித்த ராக்கிடுவாய்</p>
<p class="Shlok">சிவனைப் போலென்னைச் செய்திடுவ துன்கடனே</p>
<p class="Shlok-1">சிவசத் குருநாதா சிவசத் குருநாதா (132)</p>
<p class="Shlok">ஸ்கந்த குருநாதா கதறுகிறேன் கேட்டிடுவாய்</p>
<p class="Shlok">தாளினைப் பிடித்தேன் தந்திடு வரமெனக்கு</p>
<p class="Shlok">திருவருட் சக்தியைத் தந்தாட் கொண்டிடுவாய்</p>
<p class="Shlok-1">சத்ரு பகைவர்களை சண்முகா ஒழித்திட்டு (136)</p>
<p class="Shlok">கிழக்குத் திசையிலிருந்து க்ருபாகரா காப்பாற்றும்</p>
<p class="Shlok">தென்கிழக்குத் திசையிலிருந்து தீனபந்தோ காப்பாற்றும்</p>
<p class="Shlok">தென்திசை யிலுமென்னைத் திருவருளால் காப்பாற்றும்</p>
<p class="Shlok-1">தென்மேற் கிலுமென்னைத் திறல்வேலால் காப்பாற்றும் (140)</p>
<p class="Shlok">மேற்குத் திக்கிலென்னை மால்மருகா ரக்ஷிப்பாய்</p>
<p class="Shlok">வடமேற் கிலுமென்னை மயிலோனே ரக்ஷிப்பாய்</p>
<p class="Shlok">வடக்கிலென்னைக் காப்பாற்ற வந்திடுவீர் சத்குருவாய்</p>
<p class="Shlok-1">வடகிழக்கில் எனக்காக மயில்மீது வருவீரே (144)</p>
<p class="Shlok">பத்துத்திக்குத் தோறுமெனைப் பறந்துவந்து ரக்ஷிப்பாய்</p>
<p class="Shlok">என்சிகையையும் சிரசினையும் சிவகுரோ ரக்ஷிப்பாய்</p>
<p class="Shlok">நெற்றியும் புருவமும் நினதருள் காக்கட்டும்</p>
<p class="Shlok-1">புருவங் களுக்கிடையே புருஷோத்தமன் காக்கட்டும் (148)</p>
<p class="Shlok">கண்கள் இரண்டையும் கந்தவேள் காக்கட்டும்</p>
<p class="Shlok">நாசிகள் இரண்டையும் நல்லவேல் காக்கட்டும்</p>
<p class="Shlok">செவிகள் இரண்டையும் சேவற்கொடி காக்கட்டும்</p>
<p class="Shlok-1">கன்னங்கள் இரண்டையும் காங்கேயன் காக்கட்டும் (152)</p>
<p class="Shlok">உதட்டி னையும்தான் உமாசுதன் காக்கட்டும்</p>
<p class="Shlok">நாக்கை நன்முருகன் நயமுடன் காக்கட்டும்</p>
<p class="Shlok">பற்களைக் கந்தன் பலம்கொண்டு காக்கட்டும்</p>
<p class="Shlok-1">கழுத்தை ஸ்கந்தன் கைகளால் காக்கட்டும் (156)</p>
<p class="Shlok">தோள்கள் இரண்டையும் தூயவேல் காக்கட்டும்</p>
<p class="Shlok">கைகள் விரல்களைக் கார்த்திகேயன் காக்கட்டும்</p>
<p class="Shlok">மார்பையும் வயிற்றையும் வள்ளிமணாளன் காக்கட்டும்</p>
<p class="Shlok-1">மனத்தை முருகன்கை மாத்தடிதான் காக்கட்டும் (160)</p>
<p class="Shlok">ஹ்ருதயத்தில் ஸ்கந்தன் இனிதுநிலைத் திருக்கட்டும்</p>
<p class="Shlok">உதரத்தை யெல்லாம் உமைமைந்தன் காக்கட்டும்</p>
<p class="Shlok">நாபிகுஹ்ய லிங்கம் நவையுடைக் குதத்தோடு</p>
<p class="Shlok-1">இடுப்பை முழங்காலை இணையான கால்களையும் (164)</p>
<p class="Shlok">புறங்கால் விரல்களையும் பொருந்தும் உகிர் அனைத்தையுமே</p>
<p class="Shlok">உரோமத்வாரமெல்லாம் உமைபாலா ரக்ஷிப்பாய்</p>
<p class="Shlok">தோல்ரத்தம் மஜ்ஜையையும் மாம்ஸமென்பு மேதஸையும்</p>
<p class="Shlok-1">அறுமுகவா காத்திடுவீர் அமரர்தலைவா காத்திடுவீர் (168)</p>
<p class="Shlok">என்அஹங்காரமும் அகற்றி அறிவொளியா யிருந்தும்</p>
<p class="Shlok">முருகா வெனைக்காக்க வேல்கொண்டு வந்திடுவீர்</p>
<p class="Shlok">பாபத்தைப் பொசுக்கிப் பாரெல்லாம் சிறப்புறவே</p>
<p class="Shlok-1">ஓம் ஸௌம் சரவணபவ ஸ்ரீம் ஹ்ரீம் க்லீம் என்றும் (172)</p>
<p class="Shlok">க்லௌம் ஸௌம் நமஹவென்று சேர்த்திட்டா நாள்தோறும்</p>
<p class="Shlok">ஓமிருந்து நமஹவரை ஒன்றாகச் சேர்ந்திடடா</p>
<p class="Shlok">ஒன்றாகக் கூட்டியுமே உள்ளத்திலே இருத்தி</p>
<p class="Shlok-1">ஒருமனத் தோடுநீ உருவையும் ஏத்திடடா (176)</p>
<p class="Shlok">முருகனின் மூலமிது முழுமனத்தோ டேத்திட்டால்</p>
<p class="Shlok">மும்மல மகன்றுவிடும் முக்தியுந்தன் கையிலுண்டாம்</p>
<p class="Shlok">முக்தியை வேண்டியுமே எத்திக்கும் செல்லவேண்டாம்</p>
<p class="Shlok-1">முருகன் இருப்பிடமே முத்தித்தல மாகுமப்பா (180)</p>
<p class="Shlok">ஹ்ருதயத்தில் முருகனை இருத்திவிடு இக்கணமே</p>
<p class="Shlok">இக்கணமே மூலமந்த்ரம் ஏத்திவிடு ஏத்திவிடு</p>
<p class="Shlok">மூலமதை ஏத்துவோர்க்குக் காலபய மில்லையடா</p>
<p class="Shlok-1">காலனை நீஜயிக்கக் கந்தனைப் பற்றிடடா (184)</p>
<p class="Shlok">சொன்னபடி செய்தால் சுப்ரமண்ய குருநாதன்</p>
<p class="Shlok">தண்ணொளிப் பெருஞ்சுடராய் உன்னுள்ளே தானிருப்பான்</p>
<p class="Shlok">ஜெகமாயை ஜயித்திடவே செப்பினேன் மூலமுமே</p>
<p class="Shlok-1">மூலத்தை நீஜபித்தே முக்தனு மாகிடடா (188)</p>
<p class="Shlok">அக்ஷர லக்ஷமிதை அன்புடன் ஜபித்துவிடில்</p>
<p class="Shlok">எண்ணிய தெலாம்கிட்டும் எமபய மகன்றோடும்</p>
<p class="Shlok">மூவுலகும் பூஜிக்கும் முருகனருள் முன்னிற்கும்</p>
<p class="Shlok-1">பூவுலகில் இணையற்ற பூஜ்யனு மாவாய்நீ (192)</p>
<p class="Shlok">கோடித்தரம் ஜபித்துக் கோடிகாண வேண்டுமப்பா</p>
<p class="Shlok">கோடிகாணச் சொன்னதைநீ நாடிடுவாய் மனமே</p>
<p class="Shlok">ஜன்மம் கடைத்தேற ஜபித்திடுவாய் கோடியுமே</p>
<p class="Shlok-1">வேதாந்த ரகசியமும் வெளியாகு முன்னுள்ளே (196)</p>
<p class="Shlok">வேத சூக்குமத்தை விரைவாகப் பற்றிடலாம்</p>
<p class="Shlok">சுப்ரஹ் மண்யகுரு ஜோதியாயுள் தோன்றிடுவான்</p>
<p class="Shlok">அருட்பெருஞ் ஜோதியான ஆறுமுக ஸ்வாமியுமே</p>
<p class="Shlok-1">அந்தர் முகமிருந்து ஆட்கொள்வான் சத்தியமாய் (200)</p>
<p class="Shlok">சித்தியையும் முக்தியையும் ஸ்கந்தகுரு தந்திடுவான்</p>
<p class="Shlok">நின்னையே நான்வேண்டி நித்தமும் ஏத்துகிறேன்</p>
<p class="Shlok">மெய்யறி வாகக்கந்தா வந்திடுவாய் இவனுளேநீ</p>
<p class="Shlok-1">வந்திடுவாய் மருவிடுவாய் பகுத்தறி வாகவேநீ (204)</p>
<p class="Shlok">பகுத்தறி வோடிவனைப் பார்த்திடச் செய்திடப்பா</p>
<p class="Shlok">பகுத்தறி வானகந்தன் பரங்குன்றில் இருக்கின்றான்</p>
<p class="Shlok">பழனியில் நீயும் பழம்ஜோதி யானாய்நீ</p>
<p class="Shlok-1">பிரமனுக் கருளியவா பிரணவப் பொருளோனே (208)</p>
<p class="Shlok">பிறவா வரமருளிப் பிரம்மமய மாக்கிடுவாய்</p>
<p class="Shlok">திருச்செந் தூரில்நீ சக்திவேல் தாங்கிவிட்டாய்</p>
<p class="Shlok">பழமுதிர் சோலையில் பரஞ்ஜோதி மயமானாய்</p>
<p class="Shlok-1">சுவாமி மலையிலே சிவசுவாமிக் கருளியநீ (212)</p>
<p class="Shlok">குன்றுகள் தோறும் குருவாய் அமர்ந்திட்டோய்</p>
<p class="Shlok">ஸ்கந்த கிரியைநீ சொந்தமாக்கிக் கொண்டனையே</p>
<p class="Shlok">ஸ்கந்த குருநாதா ஸ்கந்தாஸ்ரம ஜோதியே</p>
<p class="Shlok-1">பிறப்பையும் இறப்பையும் பெயர்த்துக் காத்திடுவாய் (216)</p>
<p class="Shlok">பிறவாமை என்கின்ற பெருவரம்நீ தந்திடுவாய்</p>
<p class="Shlok">தத்துவக் குப்பையை மறந்திடச் செய்திடுவாய்</p>
<p class="Shlok">எந்த நினைப்பையும் எரித்துநீ காத்திடுவாய்</p>
<p class="Shlok-1">ஸ்கந்தா சரணம் ஸ்கந்தா சரணம் (220)</p>
<p class="Shlok">சரணம் அடைந்திட்டேன் சடுதியில் வாருமே</p>
<p class="Shlok">சரவண பவனே சரவண பவனே</p>
<p class="Shlok">உன்னரு ளாலேநான் உயிரோ டிருக்கின்றேன்</p>
<p class="Shlok-1">உயிருக்குயி ரானகந்தா உன்னிலென்னைக் கரைத்திடப்பா (224)</p>
<p class="Shlok">என்னில் உனைக்காண எனக்கு வரமருள்வாய்</p>
<p class="Shlok">சீக்கிரம் வந்துசிவ சக்தியும் தந்தருள்வாய்</p>
<p class="Shlok">இடகலை பிங்கலை ஏதும் அறிந்திலேன்நான்</p>
<p class="Shlok-1">இந்திரிய மடக்கி இருந்து மறிகிலேன்நான் (228)</p>
<p class="Shlok">மனதை அடக்க வழியொன்று மறிந்திலேன்நான்</p>
<p class="Shlok">ஸ்கந்தா உன் திருவடியைப் பற்றினேன் சிக்கெனவே</p>
<p class="Shlok">சிக்கெனப் பற்றினேன் செப்பிடுவீர் உபதேசம்</p>
<p class="Shlok-1">காமக் கசடுகள் யாவையும் களைந்திடுவாய் (232)</p>
<p class="Shlok">சித்த சுத்தியும் ஜபமும் தந்திடுவாய்</p>
<p class="Shlok">நினைப்பெலாம் நின்னையே நினைந்திடச் செய்திடுவாய்</p>
<p class="Shlok">திருமுருகா வுன்னைத் திடமுற நினைத்திடவே</p>
<p class="Shlok-1">திருவருள் தந்திடுவாய் திருவருள்தான் பொங்கிடவே (236)</p>
<p class="Shlok">திருவருள் ஒன்றிலே நிலைபெறச் செய்திடுவாய்</p>
<p class="Shlok">நிலைபெறச் செய்திடுவாய் நித்யா னந்தமதில்</p>
<p class="Shlok">நித்யா னந்தமே நின்னுரு ஆகையினால்</p>
<p class="Shlok-1">அத்வைதா னந்தத்தில் இமைப்பொழு(து) ஆழ்த்திடுவாய் (240)</p>
<p class="Shlok">ஞான பண்டிதா நான்மறை வித்தகாகேள்</p>
<p class="Shlok">ஸ்கந்த குருநாதா ஸ்கந்தகுரு நாதாகேள்</p>
<p class="Shlok">மெய்ப்பொருள் காட்டி மேன்மை அடைந்திடச்செய்</p>
<p class="Shlok-1">வினைகள் யாவையுமே வேல்கொண்டு விரட்டிடுவாய் (244)</p>
<p class="Shlok">தாரித்திரியங் களையுன் தடிகொண்டு விரட்டிடுவாய்</p>
<p class="Shlok">துக்கங்கள் அனைத்தையும் தொலைதூரம் போக்கிடுவாய்</p>
<p class="Shlok">பாப உடலைப் பரிசுத்த மாக்கிடுவாய்</p>
<p class="Shlok-1">இன்ப துன்பத்தை இருவிழியால் விரட்டிடுவாய் (248)</p>
<p class="Shlok">ஆசைப் பேய்களை அறவே நசுக்கிடுவாய்</p>
<p class="Shlok">அகந்தைப் பிசாசை அழித்து ஒழித்திடடா</p>
<p class="Shlok">மெய்யருளாம் உன்னருளில் முருகா இருத்திடுவாய்</p>
<p class="Shlok-1">கண்கண்ட தெய்வமே கலியுக வரதனே (252)</p>
<p class="Shlok">ஆறுமுக மானகுரோ அறிந்திட்டே னுன்மகிமை</p>
<p class="Shlok">இக்கணமே வருவாய்என் ஸ்கந்த குருவேநீ</p>
<p class="Shlok">என்னைக் காத்திடவே எனக்குநீ அருளிடவே</p>
<p class="Shlok-1">அரைக்கணத்தில் நீயும் ஆடிவரு வாயப்பா (256)</p>
<p class="Shlok">வந்தெனைத் தடுத்து வலியஆட்கொள் வரதகுரோ</p>
<p class="Shlok">அன்புத் தெய்வமே ஆறுமுக மானவனே</p>
<p class="Shlok">சுப்ரமண்யனே சோகம் அகற்றிடுவாய்</p>
<p class="Shlok-1">ஞான ஸ்கந்தரே ஞானம் அருள்வாய்நீ (260)</p>
<p class="Shlok">ஞானதண்ட பாணியே என்னை ஞானபண்டித னாக்கிடுவாய்</p>
<p class="Shlok">அகந்தை யெலாமழித்து அன்பினை ஊட்டிடுவாய்</p>
<p class="Shlok">அன்பு மயமாக்கி ஆட்கொள்ளு வையப்பா</p>
<p class="Shlok-1">அன்பைஎன் உள்ளத்தில் அசைவின்றி நிறுத்திவிடு (264)</p>
<p class="Shlok">அன்பையே கண்ணாக ஆக்கிக் காத்திடுவாய்</p>
<p class="Shlok">உள்ளும் புறமும் உன்னருளாம் அன்பையே</p>
<p class="Shlok">உறுதியாக நானும் பற்றிட உவந்திடுவாய்</p>
<p class="Shlok-1">எல்லையில் லாதஅன்பே இறைவெளி என்றாய்நீ (268)</p>
<p class="Shlok">அங்கிங் கெனாதபடி எங்கும் அன்பென்றாய்</p>
<p class="Shlok">அன்பே சிவமும் அன்பே சக்தியும்</p>
<p class="Shlok">அன்பே ஹரியும் அன்பே பிரம்மனும்</p>
<p class="Shlok-1">அன்பே தேவரும் அன்பே மனிதரும் (272)</p>
<p class="Shlok">அன்பே நீயும் அன்பே நானும்</p>
<p class="Shlok">அன்பே சத்தியம் அன்பே நித்தியம்</p>
<p class="Shlok">அன்பே சாந்தம் அன்பே ஆனந்தம்</p>
<p class="Shlok-1">அன்பே மௌனம் அன்பே மோக்ஷம் (276)</p>
<p class="Shlok">அன்பே பிரம்மமும் அன்பே அனைத்துமென்றாய்</p>
<p class="Shlok">அன்பு இலாதஇடம் அங்குமிங்கும் இல்லையென்றாய்</p>
<p class="Shlok">எங்கும் நிறைந்தஅன்பே என்குரு நாதனப்பா</p>
<p class="Shlok-1">அன்பில் உறையும் அருட்குரு நாதரேதான் (280)</p>
<p class="Shlok">ஸ்கந்தாஸ் ரமத்தில் ஸ்கந்தகுரு வானான்காண்</p>
<p class="Shlok">மூவரும் தேவரும் முனிவரும் போற்றிடவே</p>
<p class="Shlok">ஸ்கந்தாஸ் ரமந்தன்னில் ஸ்கந்த ஜோதியுமாய்</p>
<p class="Shlok-1">ஆத்ம ஜோதியுமாய் அமர்ந்திட்ட ஸ்கந்தகுரு (284)</p>
<p class="Shlok">இருளை அகற்றவே எழுந்திட்ட எங்கள்குரு</p>
<p class="Shlok">எல்லையில் லாதஉன் இறைவெளியைக் காட்டிடுவாய்</p>
<p class="Shlok">முக்தியைத் தந்திடுவாய் மூவரும் போற்றிடவே</p>
<p class="Shlok-1">நம்பினேன் உன்னையே நம்பினேன் ஸ்கந்தகுரோ (288)</p>
<p class="Shlok">உன்னையன்றி இவ்வுலகில் ஒன்றுமில்லை என்றுணர்ந்தேன்</p>
<p class="Shlok">நன்கறிந்து கொண்டேன் நானும் உனதருளால்</p>
<p class="Shlok">விட்டிடமாட் டேன்கந்தா வீடது அருள்வீரே</p>
<p class="Shlok-1">நடுநெற்றித் தானத்து நானுனைத் தியானிப்பேன் (292)</p>
<p class="Shlok">பிரம்ம மந்திரத்தைப் போதித்து வந்திடுவாய்</p>
<p class="Shlok">சுழுமுனை மார்க்கமாய் ஜோதியைக் காட்டிடுவாய்</p>
<p class="Shlok">சிவயோகி யாகஎனைச் செய்திடும் குருநாதா</p>
<p class="Shlok-1">ஆசை அறுத்து அரனடியைக் காட்டிவிடும் (296)</p>
<p class="Shlok">மெய்யடிய ராக்கி மெய்வீட்டில் இருத்திவிடும்</p>
<p class="Shlok">கொங்கு நாட்டிலே கோயில்கொண்ட ஸ்கந்தகுரோ</p>
<p class="Shlok">கொல்லிமலை மேலே குமரகுரு வானவனே</p>
<p class="Shlok-1">கஞ்சமலைச் சித்தர்போற்றும் ஸ்கந்தகிரி குருநாதா (300)</p>
<p class="Shlok">கருவூரார் போற்றும் காங்கேயா ஸ்கந்தகுரோ</p>
<p class="Shlok">மருதமலைச் சித்தன் மகிழ்ந்துபணி பரமகுரோ</p>
<p class="Shlok">சென்னிமலைக் குமரா சித்தர்க் கருள்வோனே</p>
<p class="Shlok-1">சிவவாக்கிய சித்தர் உனைச் சிவன்மலையில் போற்றுவரே (304)</p>
<p class="Shlok">பழனியில் போகருமே பாரோர்வாழப் பிரதிஷ்டித்தான்</p>
<p class="Shlok">புலிப்பாணி சித்தர்களால் புடைசூழ்ந்த குமரகுரோ</p>
<p class="Shlok">கொங்கில் மலிந்திட்ட ஸ்கந்த குருநாதா</p>
<p class="Shlok-1">கள்ளம் கபடமற்ற வெள்ளையுள்ளம் அருள்வீரே (308)</p>
<p class="Shlok">கற்றவர்க ளோடென்னைக் களிப்புறச் செய்திடுமே</p>
<p class="Shlok">உலகெங்கும் நிறைந்திருந்தும் கந்தகுரு உள்ளஇடம்</p>
<p class="Shlok">ஸ்கந்தகிரி என்பதைநான் கண்டுகொண்டேன் கண்டுகொண்டேன்</p>
<p class="Shlok-1">நால்வர் அருணகிரி நவமிரண்டு சித்தர்களும் (309)</p>
<p class="Shlok">பக்தர்களும் போற்றும் பழனிமலை முருகாகேள்</p>
<p class="Shlok">கொங்கு தேசத்திலே குன்றுதோறும் குடிகொண்டோய்</p>
<p class="Shlok">சீலம் நிறைந்த சேலம்மா நகரத்தில்</p>
<p class="Shlok-1">கன்னிமார் ஓடையின்மேல் ஸ்கந்தகிரி அதனில் (310)</p>
<p class="Shlok">ஸ்கந்தா சிரமத்தினிலே ஞானஸ்கந்த சத்குருவாய்</p>
<p class="Shlok">அமர்ந்திருக்கும் ஜோதியே ஆதிமூல மானகுரோ</p>
<p class="Shlok">அயர்ச்சியை நீக்கிடுவாய் என்தளர்ச்சியை அகற்றிடுவாய்</p>
<p class="Shlok-1">சுகவனேசன் மகனே சுப்ரமண்ய ஜோதியே (314)</p>
<p class="Shlok">பேரின்ப மகிழ்ச்சியையும் பெருகிடச் செய்திடப்பா</p>
<p class="Shlok">பரமா னந்தமதில் எனைமறக்கப் பாலிப்பாய்</p>
<p class="Shlok">மால்மருகா வள்ளி மணவாளா ஸ்கந்தகுரோ</p>
<p class="Shlok-1">சிவகுமரா உன்கோயில் ஸ்கந்தகிரி என்றுணர்ந்தேன் (316)</p>
<p class="Shlok">ஜோதிப் பிழம்பான சுந்தரனே பழனியப்பா</p>
<p class="Shlok">சிவஞானப் பழமான ஸ்கந்தகுரு நாதா</p>
<p class="Shlok">பழம்நீ என்றதினால் பழனிமலை யிருந்தாயோ</p>
<p class="Shlok-1">திருவாவி னன்குடியில் திருமுருகன் ஆனாயோ? (328)</p>
<p class="Shlok">குமரா முருகா குருகுகா வேலவனே</p>
<p class="Shlok">அகத்தியர்க்கு தந்து ஆட்கொண்டாய் தமிழகத்தை</p>
<p class="Shlok">கலியுக வரதனென்று கலசமுனி உனைப்புகழ்ந்தான்</p>
<p class="Shlok-1">ஔவைக்கு அருள்செய்த அறுமுகவா ஸ்கந்தகுரோ (332)</p>
<p class="Shlok">ஒழுக்கமொடு கருணையையும் தவத்தையும் தந்தருள்வாய்</p>
<p class="Shlok">போகருக் கருள்செய்த புவன சுந்தரனே</p>
<p class="Shlok">தண்டபாணித் தெய்வமே தடுத்தாட் கொண்டிடப்பா</p>
<p class="Shlok-1">ஆண்டிக் கோலத்தில் அணைத்திடுவாய் தண்டுடனே (336)</p>
<p class="Shlok">தெய்வங்கள் போற்றிடும் தண்டாயுத ஜோதியே</p>
<p class="Shlok">ஸ்கந்தகிரி மேலே ஸ்கந்தகிரிஜோதி யானவனே</p>
<p class="Shlok">கடைக்கண்ணால் பார்த்திடப்பா கருணையுள்ள ஸ்கந்தகுரோ</p>
<p class="Shlok-1">ஏழையைக் காத்திடப்பா ஏத்துகிறேன் உன்நாமம் (340)</p>
<p class="Shlok">உன்னையன்றி வேறொன்றை ஒருபோதும் நம்புகிலேன்</p>
<p class="Shlok">கண்கண்ட தெய்வமே கலியுக வரதனே</p>
<p class="Shlok">கந்தனென்ற பேர்சொன்னால் கடிதாக நோய்தீரும்</p>
<p class="Shlok-1">புவனேஸ்வரி மைந்தா போற்றினேன் திருவடியை (344)</p>
<p class="Shlok">திருவடியை நம்பினேன் திருவடி சாட்சியாக</p>
<p class="Shlok">புவனமாதா மைந்தனே புண்ணிய மூர்த்தியேகேள்</p>
<p class="Shlok">நின்நாமம் ஏத்துவதே நான்செய்யும் தவமாகும்</p>
<p class="Shlok-1">நாத்தழும் பேறவே ஏத்திடுவேன் நின்நாமம் (348)</p>
<p class="Shlok">முருகா முருகாவென்றே மூச்செல்லாம் விட்டிடுவேன்</p>
<p class="Shlok">உள்ளும் புறமும்ஒரு முருகனையே காண்பேன்</p>
<p class="Shlok">அங்கிங் கெனதாபடி எங்குமே முருகனப்பா</p>
<p class="Shlok-1">முருகன் இலாவிட்டால் மூவுலக மேதப்பா (352)</p>
<p class="Shlok">அப்பப்பா முருகனின் அருளே உலகமப்பா</p>
<p class="Shlok">அருளெலாம் முருகன் அன்பெலாம் முருகன்</p>
<p class="Shlok">ஸ்தாவர ஜங்கமமாய் ஸ்கந்தனாய் அருவுருவாய்</p>
<p class="Shlok-1">முருகனாய் முதல்வனாய் ஆனவன் ஸ்கந்தகுரு (356)</p>
<p class="Shlok">ஸ்கந்தாஸ் ரமமிருக்கும் ஸ்கந்தகுரு அடிபற்றிச்</p>
<p class="Shlok">சரணம் அடைந்தவர்கள் ஸாயுஜ்யம் பெற்றிடுவர்</p>
<p class="Shlok">சத்தியம் சொல்கின்றேன் சந்தேக மில்லையப்பா</p>
<p class="Shlok-1">வேதங்கள் போற்றிடும் வடிவேலன் முருகனைநீ (360)</p>
<p class="Shlok">சந்தேக மில்லாமல் சத்தியமாய் நம்பிடுவாய்</p>
<p class="Shlok">சத்திய மானதெய்வம் ஸ்கந்த குருநாதன்</p>
<p class="Shlok">சத்தியம் காணவேநீ சத்தியமாய் நம்பிடப்பா</p>
<p class="Shlok-1">சத்தியம் வேறல்ல ஸ்கந்தகுரு வேறல்ல (364)</p>
<p class="Shlok">ஸ்கந்தகுரு வேசத்தியம் சத்தியமே ஸ்கந்தகுரு</p>
<p class="Shlok">சத்தியமாய்ச் சொன்னதை சத்தியமாய் நம்பியே நீ</p>
<p class="Shlok">சத்தியமாய் ஞானமாய் சதானந்த மாகிவிடு</p>
<p class="Shlok-1">அழிவற்ற ப்ரம்மமாய் ஆக்கிவிடு வான்முருகன் (368)</p>
<p class="Shlok">திருமறைகள் திருமுறைகள் செப்புவதும் இதுவேதான்</p>
<p class="Shlok">ஸ்கந்தகுரு கவசமதைச் சொந்தமாக்கிக் கொண்டுநீ</p>
<p class="Shlok">பொருளுணர்ந்து ஏத்திடப்பா பொல்லாப்பு வினையகலும் </p>
<p class="Shlok-1">பிறவிப் பிணியகலும் பிரம்மா னந்தமுண்டு (372)</p>
<p class="Shlok">இம்மையிலும் மறுமையிலும் இமையாருனைப் போற்றிடுவர்</p>
<p class="Shlok">மூவருமே முன்னிற்பர் யாவருமே பூஜிப்பர்</p>
<p class="Shlok">அனுதினமும் கவசத்தை அன்புடன் ஏத்திடப்பா</p>
<p class="Shlok-1">சிரத்தா பக்தியுடன் சிந்தையொன்றிச் செப்பிடப்பா (376)</p>
<p class="Shlok">கவலை அகன்றிடுமே கந்தனருள் பொங்கிடுமே</p>
<p class="Shlok">பிறப்பும் இறப்பும் பிணிகளும் தொலைந்திடுமே</p>
<p class="Shlok">கந்தன் கவசமே கவசமென்று உணர்ந்திடுவாய்</p>
<p class="Shlok-1">கவசம் ஏத்துவீரேல் கலியை ஜெயித்திடலாம் (380)</p>
<p class="Shlok">கலியென்ற அரக்கனைக் கவசம் விரட்டிடுமே</p>
<p class="Shlok">சொன்ன படிசெய்து சுகமடைவாய் மனமேநீ</p>
<p class="Shlok">ஸ்கந்தகுரு கவசத்தைக் கருத்தூன்றி ஏத்துவோர்க்கு</p>
<p class="Shlok-1">அஷ்டைஸ் வர்யம்தரும் அந்தமில்லா இன்பம்தரும் (384)</p>
<p class="Shlok">ஆல்போல் தழைத்திடுவர் அறுகுபோல் வேரோடிடுவர்</p>
<p class="Shlok">வாழையடி வாழையைப்போல் வம்சமதைப் பெற்றிடுவர்</p>
<p class="Shlok">பதினாறும் பெற்றுப் பல்லாண்டு வாழ்ந்திடுவர்</p>
<p class="Shlok-1">சாந்தியும் சௌக்யமும் ஸர்வமங்களமும் பெருகிடுமே (388)</p>
<p class="Shlok">ஸ்கந்தகுரு கவசமிதைக் கருத்திருத்தி ஏற்றுவீரேல்</p>
<p class="Shlok">கர்வம் காமக்ரோதம் கலிதோஷ மகற்றுவிக்கும்</p>
<p class="Shlok">முன்செய்த வினையகன்று முருகனருள் கிட்டிவிடும்</p>
<p class="Shlok-1">அறம்பொருள் இன்பம்வீடு அதிசுலப மாய்க்கிட்டும் (392)</p>
<p class="Shlok">ஆசாரம் சீலமுடன் ஆத்ம நிஷ்டையுடன்</p>
<p class="Shlok">கள்ளமிலா வுளத்தோடு கந்தகுரு கவசந்தன்னை</p>
<p class="Shlok">சிரத்தா பக்தியுடன் சிவகுமரனை நினைத்துப்</p>
<p class="Shlok-1">பாராயணம் செய்வீரேல் பார்க்கலாம் கந்தனையும் (396)</p>
<p class="Shlok">கந்தகுரு கவசமிதை ஒரு மண்டலம் நிஷ்டையுடன்</p>
<p class="Shlok">பகலிரவு பாராமல் ஒருமனதாய்ப் பகருவீரேல்</p>
<p class="Shlok">திருமுருகன் வேல்கொண்டு திக்குகள் தோறும்நின்று</p>
<p class="Shlok-1">காத்திடுவான் கந்தகுரு கவலையில்லை நிச்சயமாய் (400)</p>
<p class="Shlok">ஞான ஸ்கந்தனின் திருவடியை நம்பியேநீ</p>
<p class="Shlok">கந்தகுரு கவசந்தனை ஓதுவதே தவமெனவே</p>
<p class="Shlok">உணர்ந்துகொண்டு ஓதுவையேல் உனக்குப் பெரிதான</p>
<p class="Shlok-1">இகபர சுகமுண்டாகும் எந்நாளும் துன்பமில்லை (404)</p>
<p class="Shlok">துன்பம் அகன்றுவிடும் தொந்தரைகள் நீங்கிவிடும்</p>
<p class="Shlok">இன்பம் பெருகிவிடும் இஷ்டசித்தி கைகூடும்</p>
<p class="Shlok">பிறவிப் பிணியகற்றி ப்ரம்மநிஷ்டை யும்தந்து</p>
<p class="Shlok-1">காத்து ரக்ஷிக்கும் கந்தகுரு கவசமுமே (408)</p>
<p class="Shlok">கவலையை விட்டுநீ கந்தகுரு கவசமிதை</p>
<p class="Shlok">இருந்த படியிருந்து ஏற்றிவிடு ஏற்றினால்</p>
<p class="Shlok">தெய்வங்கள் தேவர்கள் சித்தர்கள் பக்தர்கள்</p>
<p class="Shlok-1">போற்றிடுவர் ஏவலுமே புரிந்திடுவர் நிச்சயமாய் (412)</p>
<p class="Shlok">ஸ்கந்தகுரு கவசம் சம்சயப் பேயோட்டும்</p>
<p class="Shlok">அஞ்ஞானமும் அகற்றி அருள்ஒளியும் காட்டும்</p>
<p class="Shlok">ஞான ஸ்கந்தகுரு நானென்று முன்நிற்பன்</p>
<p class="Shlok-1">உள்ளொளி யாயிருந்து உன்னிலவ னாகிடுவன் (416)</p>
<p class="Shlok">தன்னில் உனைக் காட்டி உன்னில் தனைக்காட்டி</p>
<p class="Shlok">எங்கும் தனைக்காட்டி எங்குமுனைக் காட்டிடுவான்</p>
<p class="Shlok">ஸ்கந்த ஜோதி யானகந்தன் கந்தகிரி யிருந்து</p>
<p class="Shlok-1">தண்டாயுதம் தாங்கித் தருகின்றான் காட்சியுமே (420)</p>
<p class="Shlok">கந்தன் புகழ்பாடக் கந்தகிரி வாருமினே</p>
<p class="Shlok">கந்தகிரி வந்துநிதம் கண்டுய்மின் ஜகத்தீரே</p>
<p class="Shlok">கலிதோஷ மகற்றுவிக்கும் கந்தகுரு கவசமிதைப்</p>
<p class="Shlok-1">பாராயணம் செய்து பாரில் புகழ்பெறுமின் (424)</p>
<p class="Shlok">ஸ்கந்தகுரு கவசபலன் பற்றறுத்துப் பரம்கொடுக்கும்</p>
<p class="Shlok">ஒருதரம் கவசமோதின் உள்ளழுக்குப் போகும்</p>
<p class="Shlok">இருதரம் ஏற்றுவீரேல் எண்ணியதெலாம் கிட்டும்</p>
<p class="Shlok-1">மூன்றுதர மோதின் முன்னிற்பன் ஸ்கந்தகுரு (428)</p>
<p class="Shlok">நான்முறையோதித்தினம் நல்லவரம் பெறுவீர்</p>
<p class="Shlok">ஐந்துமுறை தினமோதி பஞ்சாக்ஷரம் பெற்று</p>
<p class="Shlok">ஆறுமுறையோதி ஆறுதலைப் பெற்றிடுவீர்</p>
<p class="Shlok-1">ஏழுமுறை தினமோதின் எல்லாம் வசமாகும் (432)</p>
<p class="Shlok">எட்டுமுறை ஏத்தில் அட்டமா ஸித்திகிட்டும்</p>
<p class="Shlok">ஒன்பது தரமோதின் மரண பயமொழியும்</p>
<p class="Shlok">பத்துத்தரமோதி நித்தம் பற்றறுத்து வாழ்வீரே</p>
<p class="Shlok-1">கன்னிமார் ஓடையிலே நீராடி நீறுபூசிக் (436)</p>
<p class="Shlok">கந்தகுரு கவசமோதிக் கந்தகிரி ஏறிவிட்டால்</p>
<p class="Shlok">முந்தை வினையெல்லாம் கந்தன் அகற்றிடுவன்</p>
<p class="Shlok">நிந்தைகள் நீங்கிவிடும் நிஷ்டையுமே கைகூடும்</p>
<p class="Shlok-1">கன்னிமார் ஓடைநீரைக் கைகளிலே நீஎடுத்துக் (440)</p>
<p class="Shlok">கந்தனென்ற மந்திரத்தைக் கண்மூடி யுருவேத்தி</p>
<p class="Shlok">உச்சியிலும் தெளித்து உட்கொண்டு விட்டிட்டால்</p>
<p class="Shlok">சித்த மலம் அகன்று சித்தசுத்தியும் கொடுக்கும்</p>
<p class="Shlok-1">கன்னிமார் தேவிகளைக் கன்னிமார் ஓடையிலே (444)</p>
<p class="Shlok">கண்டு வழிபட்டுக் கந்தகிரி யேறிடுவீர்</p>
<p class="Shlok">கந்தகிரி யேறிஞான ஸ்கந்தகுரு கவசமிதைப்</p>
<p class="Shlok-1">பாராயணம் செய்துலகில் பாக்யமெல்லாம் பெற்றிடுவீர். (447)</p>
<p class="Sub-Title">॥ ஓம் சரவணபவ ॥</p>
<p class="Book-End-Line para-style-override-4">ஸ்ரீசத்குரு சாந்தானந்த சுவாமிகள் அருளிய ‘ஸ்ரீஸ்கந்த குரு கவசம்’ முற்றிற்று.<span class="char-style-override-3"></span></p>


<p class="Page-Break"> </p>
<p class="First-End-Page-text" id="toc_marker-4">கடைசி பக்கம்</p>


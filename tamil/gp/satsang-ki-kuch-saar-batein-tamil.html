
<p class="First-End-Page-text para-style-override-1" id="toc_marker-1">முதல் பக்கம்</p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">சத்சங்கத்தின் சாரமான தத்துவங்கள்</p>
<p class="Title-Page---Book-Name-Hindi" xml:lang="hi-IN">सत्संगकी कुछ सार बातें – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-1">3</span>ந்து<span class="char-style-override-1">4</span>ஶ்ச ஸகா<span class="char-style-override-1">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-1">3</span>யா த்<span class="char-style-override-1">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-1">3</span>வதே<span class="char-style-override-1">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading">ஆக்கியோர்</p>
<p class="Title-Page---Author-Name">மேன்மைமிகு ஸ்ரீ ஜயதயால்ஜீ கோயந்தகா</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">சத்சங்கத்தின் சாரமான தத்துவங்கள்</p>
<p class="Text">மனித வாழ்வின் விலைமதிப்பற்ற தன்மையையும், கணத்தில் முடியக்கூடியது என்பதையும் உணர்ந்து, மனிதன் மிகவும் உயர்ந்த காரியங்களிலேயே காலத்தைக் கழிக்க வேண்டும். ஒரு கணமும் வீணாகச் செலவழிக்கக் கூடாது. (1)</p>
<p class="Text">எந்தக் காரணத்தாலாவது, ஒரு விநாடியேனும் பகவத் சிந்தனையில்லாமல் கழியுமானால், அதற்காக புத்திர சோகத்தைக் காட்டிலும் அதிகக் கடுமையான பச்சாதாபமடைய வேண்டும். அதனால், மறுபடியும் ஒருபொழுதும் இதுபோல் குற்றம் உண்டாகாது. (2)</p>
<p class="Text">எவனுக்கு நேரம் வீணாகச் செலவழிகிறதோ, அவன் காலத்தின் மதிப்பை அறியாதவன். (3)</p>
<p class="Text">மனிதன் ஒருபொழுதும் செயலாற்றாமல் இருக்கலாகாது. மாறாக, எப்பொழுதும் மிகவும் உயர்ந்த காரியங்களையே செய்பவனாய் இருக்க வேண்டும். (4)</p>
<p class="Text">மனத்தால் பகவானைப் பற்றிய சிந்தனை, வாக்கால் பகவானின் நாமஜபம், எல்லோரையும் நாராயணனாக நினைத்து சரீரத்தால் உலகமாகிய பகவானுக்குத் தன்னலமற்ற சேவை செய்தல் — இதுவே மிகவும் உயர்ந்த கர்மா. (5)</p>
<p class="Text">பேசும்பொழுது சத்தியமான, பிரியமான, அளவான, இதமான, சாஸ்திர முறைப்படியான வார்த்தையையே பேசவேண்டும். (6)</p>
<p class="Text">தனது குற்றங்களைப் பிறர் சொல்லக் கேட்டால், மனத்தில் ஏற்றுச் சிந்திக்க வேண்டும். (7)</p>
<p class="Text">நமது குறைகளை யாராவது வெளியிடுவார்களானால், அதற்கு நாம் விளக்கம் சொல்ல வேண்டாம். விளக்கமளிப்பதால் குற்றத்தின் காரணம் வேர்விடுகிறது. மேலும், தோஷம் சொல்பவனின் மனத்தில் பின்னர் ஏதும் கூறமுடியாதபடி தடை ஏற்படுகிறது. நாம் குற்றம் செய்யாதவராக ஆவதில்லை. (8)</p>
<p class="Text">நம்மேல் யாராவது குற்றம் சொல்லக் கேட்டால், நாம் குற்றமற்றவர்களாயின் மௌனமாய் இருக்க வேண்டும். இதனால், நமக்கு ஏதும் குறைவு இல்லை. நம்மிடம் குறைகள் இருந்தால், நம்மைத் திருத்திக் கொள்ள வேண்டும். (9)</p>
<p class="Text">குறைகள் கூறுபவனிடம் குருவுக்குச் சமமாய் மரியாதை காட்ட வேண்டும். அப்பொழுதுதான் அவனுக்கு மேலும் குறைகள் கண்டுபிடித்துச் சொல்வதில் உற்சாகம் உண்டாகும். (10)</p>
<p class="Text">நமக்கு நெருங்கிய உறவினர்களின் குறைகளை உடனடியாகச் சொல்லக் கூடாது. சொல்வதால் அவர்களுக்குத் துயரம் ஏற்படலாம். அதனால், அவர்கள் திருந்த வாய்ப்பு இல்லாமல் போய்விடுகிறது. (11)</p>
<p class="Text">எப்பொழுதாவது, யாராலாவது காரியம் நடக்க வேண்டுமானால், அவரை நம்மிடம் கூப்பிடாமல், நாம் அவரிடம் செல்ல வேண்டும். (12)</p>
<p class="Text">நேர்மையாக வாழ வேண்டும். (13)</p>
<p class="Text">தன்னையே சார்ந்தவனாய் இருக்க வேண்டும். (14)</p>
<p class="Text">வாழ்க்கைக்காக அதிகம் செலவழிக்கக்கூடாது. ரிஷி—முனிவர்களின் வாழ்க்கை அதிக செலவில்லாதது. அதிக செலவழிக்கும் வாழ்க்கை, மனிதனைப் பணத்திற்கும் மற்றவர்களுக்கும் அடிமையாகவும் ஆக்குகிறது. அதனால், ஏராளமான பாவங்கள் செய்ய நேரிடுகிறது; பல இடங்களுக்கும் அலைந்து திரிய வைக்கிறது. (15)</p>
<p class="Text">சரீர நிர்வாகத்திற்காகப் பற்றில்லாத தன்மையுடன் பொருட்களைப் பயன்படுத்த வேண்டும். (16)</p>
<p class="Text">சாப்பிடும்போது சுவையில் மனம் செலுத்தக்கூடாது. அது வீழ்ச்சிக்குக் காரணமாகும். உடலுக்கு நலம் என்று பார்ப்பதுகூட வைராக்கியத்தின் குறைவே. (17)</p>
<p class="Text">நலனை விரும்பும் மனிதன், வைராக்கியத்தோடு கூடிய மனத்துடன் சரீரமும் உயிரும் ஒட்டிக் கொண்டிருப்பதற்காகவே உண்ண வேண்டும். (18)</p>
<p class="Text">வாழ்க்கையில் பஜனை, தியானம் — இவற்றை முக்கியமான செயலாகவும், உலகாயத விருப்பங்களை அடுத்தபடியாகவும் கொள்ள வேண்டும். (19)</p>
<p class="Text">படுக்கும் நேரத்திலும் பகவானின் நாம—ரூபங்களை விசேஷமாய் ஸ்மரிக்க வேண்டும். அதனால் உறங்கும் நேரம் வீணாகாமல் இருக்கும். படுக்கும் நேரத்தையும் சாதனையாகச் செய்வதற்கு உலக எண்ணங்களின் வெள்ளத்தை மறந்து, பகவானின் நாமம், ரூபம், குணம், பிரபாவம், சரித்திரம் — இவற்றை நினைத்துக் கொண்டே தூங்கச் செல்லவேண்டும். (20)</p>
<p class="Text">தன்மேல் பகவானுடைய காரணமற்ற கருணையையும் பிரேமையையும் அடிக்கடி உணர்ந்து, எப்பொழுதும் மகிழ்ச்சியுடன் இருக்க வேண்டும். (21)</p>
<p class="Text">எல்லா உயிர்களிடமும் காரணமற்ற கருணையையும் அன்பையும் காட்ட வேண்டும். (22)</p>
<p class="Text">‘பரமாத்மாவைத் தவிர வேறு எதையும் நினைக்காதே, வீணான நினைவுகளால் மிகவும் தீங்குதான் உண்டாகும்’ என்று தனிமையில் எப்பொழுதும் மனத்திற்கு உணர்த்தவேண்டும். (23)</p>
<p class="Text">பகவானைப் போல் நமது நலனை விரும்புகிறவர் யாரும் இல்லை. ஆகவே, நம்முடைய எல்லா பொருட்களையும், பலிச் சக்கரவர்த்தியைப் போல் நாமாகவே பகவானுக்குச் சமர்ப்பிக்க வேண்டும். (24)</p>
<p class="Text">பகவானை அடைவதற்கு நம்மைத் தகுதியுள்ளவர்களாய் செய்து கொள்ள வேண்டும். தகுதியுடைவனாக ஆகிவிட்டால், பகவான், தானே விரைவில் தரிசனம் கொடுக்க முடியும். (25)</p>
<p class="Text">கேட்பவர்களின் விருப்பமில்லாமல் சத்சங்கத்தின் நுட்பமான புனித விஷயங்களைச் சொல்லக் கூடாது. (26)</p>
<p class="Text">பிரசங்கிகள் அதிகம் உள்ள இடத்தில், நீ ஏதும் பிரசங்கம் செய்ய வேண்டாம். (27)</p>
<p class="Text">மானம்—மரியாதை, உயர்ந்த ஆசனம், உயர்ந்த பதவி — இவைகளிலிருந்து விலகியே இரு. (28)</p>
<p class="Text">கூடுமானவரையில் குருவாக ஆக விரும்பாதே. (29)</p>
<p class="Text">உறவினர் யாராவது இறந்த செய்தி கிடைத்தால், அவசியம் அவ்விடத்திற்குச் செல்ல வேண்டும். ஆனால், தன் வீட்டில் யாராவது இறந்தால், தூரத்தில் உள்ள குடும்பிகள் வருவதை நாகரிகமாய் தடுக்க வேண்டும். (30)</p>
<p class="Text">வரதட்சிணையும் தானமும் கொடுக்க வேண்டும். ஆனால், முடிந்தவரை வாங்காமல் இருக்க வேண்டும். (31)</p>
<p class="Text">முடிந்தவரை பஞ்சாயத்து பண்ண வேண்டாம். அப்படிச் செய்ய நேர்ந்தால், பட்சபாதம் காட்ட வேண்டாம். (32)</p>
<p class="Text">முடிந்தவரை வாக்கு கொடுத்தல், கல்யாணம் முதலிய உறவுகள் செய்விக்கும் செயல்களிலிருந்து விலகி இருக்க வேண்டும். (33)</p>
<p class="Text">பிரம்ம முகூர்த்தத்தில் எழுந்திருக்க வேண்டும். சூரியோதயம் வரையிலும் தூங்கினால் அன்று பகல் முழுவதும் உபவாசமிருந்து ஜபம் செய்ய வேண்டும். (34)</p>
<p class="Text">ஏகாந்தப் பயிற்சியை மிகவும் மதிப்புடையதாகச் செய்வதற்காக சந்தியாவந்தனம், காயத்ரீ ஜபம், தியானம், பூஜை, பாராயணம், துதி, பிரார்த்தனை, நமஸ்காரம் முதலியவற்றின் பொருளையும் தன்மையையும் உணர்ந்து நிஷ்காம பாவனையுடன், சிரத்தை—பக்தியுடன் தினமும் செய்ய வேண்டும். (35)</p>
<p class="Text">பகவானை அடைவதற்கான முயற்சியில் புனிதமான, தனிமையான இடத்தை நாடுதல், சத்சங்கம், சுவாத்யாயம் (புண்ணிய கிரந்தங்களைப் படித்தல்), பரமாத்ம தியானம், அவனது நாமஜபம், நிஷ்காம பாவம், ஞானம், வைராக்கியம், உபரதி (குடும்பப் பற்றின்மை — இவற்றிற்குச் சமமான ஆன்மப் பயிற்சி ஏதும் இல்லை. (36)</p>
<p class="Text">இருபிறப்பாளர்களானால், சூரியோதயத்திலும் சூரிய அஸ்தமனத்திற்கு முன்னும் சந்தியாவந்தனம், காயத்ரீ ஜபம் செய்யவேண்டும். (37)</p>
<p class="Text">பகவானின் திருநாமம், திருவுருவம் ஆகியவற்றை மனத்தில் வைத்துக் கொண்டே, சமுதாயக் கடமைகள், விவகாரம், பொருள் ஈட்டுதல் போன்றவற்றை நியாயமான முறையில் செய்யவேண்டும். ஏனென்றால், தனது எல்லாக் காரியமும் தன்னலமில்லாமல் மற்றவர்களின் நன்மைக்காகச் செய்வதாலேயே நன்மை உண்டாகும். (38)</p>
<p class="Text">நீராடல், நித்ய கர்மம் செய்யாமல் பற்பொடி, ஜலம் தவிர, வேறு எதையும் வாயில் போட்டுக் கொள்ளாதே. (39)</p>
<p class="Text">பகவானுக்கு நிவேதனம் செய்து, தன்னுடைய தகுதிக்கேற்ப பலி—வைச்வதேவம் செய்துவிட்டு (ஏழை—எளியோருக்கு உணவளித்துவிட்டு) உணவு கொள்ள வேண்டும். (40)</p>
<p class="Text">துளசிதளம் தவிர வேறு எதையும் நடந்து கொண்டும், அலைந்து கொண்டும், நின்று கொண்டும் சாப்பிடாதே. (41)</p>
<p class="Text">சாப்பாட்டிற்கு முன்னும் பின்னும் ஆசமனம் செய். (42)</p>
<p class="Text">தனிமையில் இருவர் பேசிக்கொண்டிருக்கும்போது, அவர்கள் அனுமதி இல்லாமல், அவர்கள் சமீபம் செல்லாதே. (43)</p>
<p class="Text">உயிர்களுக்குத் துன்பம் கொடுக்காதே. (44)</p>
<p class="Text">நெய், பால், தேன், எண்ணெய், ஜலம் முதலிய திரவ பதார்த்தங்களை வடிகட்டி உபயோகிக்க வேண்டும். (45)</p>
<p class="Text">கடமையைக் கடைப்பிடிக்காமல் தவறான காரியத்தைச் செய்தால் மனம் வருந்த வேண்டும். அதனால், மறுபடியும் ஒருபொழுதும் தவறு செய்ய நேராது. (46)</p>
<p class="Text">செய்யவேண்டிய காரியத்தை வீணானது என நினைத்தால், அது சுமையாக ஆகிறது. விசேஷமான பயனைத் தருவதில்லை. (47)</p>
<p class="Text">அதே காரியம் பகவானை உள்ளத்தில் கொண்டு, அவன் அருளை நினைத்து, மகிழ்ச்சியில் மூழ்கிச் செய்யப்படுமேயானால் மிகவும் உயர்தரமான சாதனமாய் ஆகிறது. (48)</p>
<p class="Text">செயலாற்றாமை (செய்யவேண்டியதைச் செய்யாமல் இருத்தல்) பெரிய வீழ்ச்சிக்குக் காரணமாகிறது. பாவத்திற்குப் பிராயச்சித்தம் உண்டு. ஆனால், இதற்குக் கிடையாது. செயலாற்றாமையை விடுவதே இதற்குப் பிராயச்சித்தம். (49)</p>
<p class="Text">செய்ய வேண்டிய கர்மாவைச் செய்வது எனும் புருஷார்த்தமே முக்திக்கு முக்கியமான சாதனம். (50)</p>
<p class="Text">செல்வம் அடைவது நம் வசத்தில் இல்லை என்றாலும், சரீர நிர்வாகத்திற்காகக் கடமை உணர்வுடன் நியாயமான முயற்சிகளை அவசியம் செய்யவேண்டும். (51)</p>
<p class="Text">சுக—துக்கம் முதலியவை வரும்பொழுது, அவற்றை பகவானுடைய மங்கலமயமான ஏற்பாடு என உணர்ந்து, எப்பொழுதும் சந்தோஷமாகவே இருக்க வேண்டும். (52)</p>
<p class="Text">உயர்ந்த நற்காரியங்களை மிகவும் விரைவிலேயே செய்ய முயலவேண்டும். ஏனெனில், சரீரத்தில் (நீண்ட காலம் உயிருடன் இருப்போம் என்று) நம்பிக்கை வைக்க முடியாது. (53)</p>
<p class="Text">எந்தப் பொருளில் உயிரினங்களுக்கு இம்சை உண்டாகுமோ, அந்தப் பொருட்களை உபயோகப்படுத்தக் கூடாது. (54)</p>
<p class="Text">உயிர்ப் பிராணிகளின் உடலிலிருந்து ரோமங்களை எடுத்து நெய்யப்படும் சால்வை, பட்டு போன்றவைகளைப் பயன்படுத்த வேண்டாம். (55)</p>
<p class="Text">இம்சையால் கிடைக்கும் தேன், மான்தோல், கஸ்தூரி முதலியவற்றைப் பயன்படுத்த வேண்டாம். (56)</p>
<p class="Text">முடிந்தவரை ஆலையில் தயாரான பொருட்களை உணவில் சேர்க்காதே. (57)</p>
<p class="Text">கண்ணால் காணும் பொருட்களைக் காட்டிலும் கடவுளின்பால் அதிகமான நம்பிக்கை வை. கடவுளிடம் எவ்வளவு அதிகமான நம்பிக்கை உண்டாகுமோ, அவ்வளவு அதிகமான பாவங்களில் இருந்து விடுபடலாம்; சாதனையும் தீவிரமாகும். (58)</p>
<p class="Text">எப்பொழுதும் இறைவனின் பொறுப்பில் இருக்க வேண்டும். இதனால் துணிவு, வீரியம், காம்பீரீயம், பயமின்மை, ஆன்ம பலத்தின் வளர்ச்சி உண்டாகும். (59)</p>
<p class="Text">இறைவனிடம் உள்ள தூய அன்பு, மிகவும் மறைத்து வைக்கப்பட வேண்டிய ரகசியமாகும். அதைவிட உலகில் உயர்ந்த வஸ்து ஏதுமில்லை. (60)</p>
<p class="Text">ஈசுவர ஞானத்திற்கு நிகரான ஞானம் கிடையாது. (61)</p>
<p class="Text">ஈசுவரனின் பிரபாவத்திற்கு நிகரான பிரபாவம் கிடையாது. (62)</p>
<p class="Text">ஈசுவர தரிசனத்திற்கு நிகரான தரிசனம் கிடையாது. (63)</p>
<p class="Text">மகாபுருஷர்களின் நடத்தையைக் காட்டிலும் நாம் பின்பற்ற வேண்டிய பெரிய நடத்தை ஏதும் கிடையாது. (64)</p>
<p class="Text">பகவத்பாவத்தைக் காட்டிலும் உயர்ந்த பாவம் கிடையாது. (65)</p>
<p class="Text">சமத்துவத்தைக் காட்டிலும் உயர்ந்த நியாயம் கிடையாது. (66)</p>
<p class="Text">சத்தியத்திற்குச் சமமான தவம் கிடையாது. (67)</p>
<p class="Text">பரமாத்மாவை அடைவதற்கு நிகரான லாபம் கிடையாது. (68)</p>
<p class="Text">சத்சங்கத்திற்குச் சமானமான மித்திரன் கிடையாது. (69)</p>
<p class="Text">துஷ்ட சங்கத்திற்குச் சமானமான பகை கிடையாது. (70)</p>
<p class="Text">தயைக்கு நிகரான தர்மமோ, இம்சைக்கு நிகரான பாவமோ, பிரம்மசரியத்திற்கு நிகரான விரதமோ, தியானத்திற்கு நிகரான சாதனமோ, அமைதிக்குச் சமானமான சுகமோ, கடனுக்கு நிகரான துக்கமோ, ஞானத்திற்கு நிகரான புனிதமாக்கும் விஷயமோ, இறைவனுக்கு நிகரான இஷ்டமான பொருளோ, பாவிக்குச் சமானமான துஷ்டனோ கிடையாது. இவை ஒவ்வொன்றும் தங்கள் தங்கள் நிலையில், தங்கள் தங்கள் விஷயத்தில் எல்லாவற்றையும் விட உயர்ந்தவைகள். (71)</p>
<p class="Text">காமம் உள்ளவர்களுக்கு மரியாதை கிடையாது. லோபிக்கு மானம் கிடையாது. கோபமடைபவனுக்குத் தந்தை கிடையாது. அஞ்ஞானிக்கு நிலையான பேச்சு கிடையாது. பக்தனுக்குச் சாபம் கிடையாது. நாஸ்திகனுக்கு ஜபம் கிடையாது. ஞானிக்கு அளவு கிடையாது. அதாவது, இந்த மனிதர்களிடத்தில் இந்தப் பொருட்களின் செல்வாக்கு சென்றடையாது. (72)</p>
<p class="Text">கங்கைக்கு நிகரான தீர்த்தமோ, பசுவிற்கு நிகரான சேவை செய்யத்தக்கதோ, பகவத் கீதைக்குச் சமமான சாஸ்திரமோ, காயத்ரிக்கு நிகரான மந்திரமோ, கோவிந்தனுக்குச் சமமான தெய்வமோ கிடையாது. (73)</p>
<p class="Text">கங்கா ஸ்நானம், கோ சேவை, பொருள் உணர்ந்து கீதை படித்தல், காயத்ரீ ஜபம், கோவிந்த தியானம் — இவைகளில் ஏதாவது ஒன்றை, பயனை எதிர்பாராமல் சிரத்தை—பக்தியுடன் பின்பற்றுவதால் மங்கலம் உண்டாகிறது. (74)</p>
<p class="Text">சத்தியம், அகிம்சை, பொறுமை, தயை, சமநோக்கு, சாந்தம், சந்தோஷம், எளிமை, சகிப்புத்தன்மை, தியாகம் முதலிய ஆயுதங்களை வைத்துக் கொண்டிருப்பவனிடம், எந்த எதிரியும் சிறிதும் தீமையைச் செய்ய முடியாது. (75)</p>
<p class="Text">தன்னலத்தை விடுவதே நடத்தையைத் திருத்திக் கொள்ள மூலகாரணம். (76)</p>
<p class="Text">பொய்யிலிருந்து தப்பிப்பதற்குக் கூடியவரை பின்னால் நடக்கப்போகும் விஷயங்கள் பற்றி நிச்சயமான (யூகமான) வார்த்தை சொல்லாமல் இருக்க வேண்டும். (77)</p>
<p class="Text">பகவானை அடைவதைத் தவிர வேறு ஆசையை மனத்தில் கொள்ளவேண்டாம். ஏனெனில், வேறு ஏதாவதோர் ஆசை இருக்குமேயானால், அந்த ஆசையை நிறைவேற்றிக் கொள்ள மறுபிறவி எடுக்க வேண்டி வரும். ஆகையால், விருப்பம், ஆசை, வாஸனை, வேட்கை முதலியவற்றை முழுவதுமாய் விட்டுவிடவேண்டும்.(78)</p>
<p class="Text">‘மனமே! உனக்கு என்ன ஆசை இருக்கிறது?’ என்று அடிக்கடி மனத்திடம் கேள். அதற்கு மனத்திலிருந்து ‘எந்த ஆசையும் இல்லை’ என்று பதில் கிடைக்கும். இவ்விதமான பழக்கத்தால் ஆசை அழிகிறது. இது நிச்சயமான விஷயம். (79)</p>
<p class="Text">மகாத்மாக்களின் உள்ளத்தில் எந்தவிதமான ஆசையும் இல்லாததுபோல் நம்மையும் ஆக்கிக் கொள்ளவேண்டும். (80)</p>
<p class="Text">உலகத்தின் எந்தப் பொருளிலும் ஆசை வைக்க வேண்டாம். ஆசை வைத்தால் கடைசிக் காலத்தில், அதன் எண்ணமே உண்டாகும். அந்த எண்ணத்தால் மீண்டும் பிறவி எடுக்கவேண்டி வரும். (81)</p>
<p class="Text">இருப்பையும் பற்றையும் கொண்டு எந்த எண்ணம் உண்டாகுமோ, அதுதான் சங்கல்பம். (82)</p>
<p class="Text">மகாபுருஷர்களுக்கு மறுபிறவி கிடையாது. ஏனெனில், அவர்கள் உள்ளத்தில் எந்தவிதத்திலும் சிறிதளவும் சங்கல்பம் கிடையாது. பிராரப்தத்தை ஒட்டி எண்ணம் மட்டும் உண்டாகிறது. இருப்பு, பற்று இல்லாத காரணத்தால் மறுபிறவியைக் கொடுப்பதில்லை. அவ்வாறே காரியங்களின் வெற்றி—தோல்வியால் சந்தோஷம்—துக்கம் முதலியவை சிறிதளவும் உண்டாவதில்லை. இதுவே சங்கல்பத்திற்கும் எண்ணத்திற்கும் உள்ள வேற்றுமை. (83)</p>
<p class="Text">பற்றுதல் உடைய மனிதனின் உள்ளத்தில் அனுகூலமாய் இருந்தால் விருப்பும் மகிழ்ச்சியும், பிரதிகூலமாய் இருந்தால் வெறுப்பும் துக்கமும் உண்டாகின்றன. (84)</p>
<p class="Text">மதிப்பு—அவமதிப்பு முதலியவற்றைக் கேட்டுச் சிறிதளவும் சந்தோஷம்—துக்கம், விருப்பு—வெறுப்பு அடைய வேண்டாம். (85)</p>
<p class="Text">ஆன்மிக நலனை விரும்பும் மனிதன் கௌரவத்தையும் புகழையும், களங்கத்திற்குச் சமமானவையாகக் கருதவேண்டும். (86)</p>
<p class="Text">சம்சாரமும் (உலக வாழ்வும்), சரீரமும் காலனின் வாயில் இருப்பதாக, ஒவ்வொரு நொடியிலும் நினைத்துப் பார்க்க வேண்டும். (87)</p>
<p class="Text">பாலைவனத்தில் ஓர் இடத்தில் நீர் இருப்பதாய் (கானல் நீர்) தென்பட்டாலும் உண்மையில் அங்கு ஜலம் இல்லை. விவரம் தெரிந்த மனிதன் தாகம் எடுக்கும்பொழுது ஜலத்திற்காக அங்கு போகமாட்டான். அவ்வாறே, உலகப் பொருட்களில் சுகமிருப்பதாய் தென்பட்டாலும், உண்மையில் சுகம் இல்லை. இதை உணர்ந்த விரக்தனான, விவேகியான மனிதன், சுகத்திற்காக உலகப் பொருட்களை நாடமாட்டான். (88)</p>
<p class="Text">ஜீவன்முக்தர்களான, ஞானிகளான மகாபுருஷர்களின் பார்வையில் சம்சாரம் கனவைப்போல் உள்ளது. அதனாலேயே அவர்கள் சம்சாரத்திலேயே இருந்தாலும், சம்சார சுகங்களால் கவரப்படுவதில்லை. (89)</p>
<p class="Text">வாழ்ந்து கொண்டிருக்கும்பொழுதே சரீரத்தைச் சடலத்திற்கு நிகரானது என்று உணர்ந்த மனிதன், ஜீவன்முக்தன். அதாவது, எவ்வாறு உயிர் நீங்கியபின் சரீரத்துடன் சம்பந்தம் இருப்பதில்லையோ, அவ்வாறே உயிர் உள்ள போதும் சரீரத்துடன் யாருக்கு சம்பந்தம் இருப்பதில்லையோ, அவரே ஜீவன்முக்தன்; மகாவிதேஹி. (90)</p>
<p class="Text">சிரத்தையுள்ள மனிதன் மகாபுருஷர்களின் மகிமையை எவ்வளவு உணர்ந்திருந்தாலும், அது சிறிதளவே ஆகும். ஏனெனில், மகாபுருஷர்களின் மகிமை அளவிற்கடங்காதது. (91)</p>
<p class="Text">‘மகாபுருஷர்களின் மகிமையால் பகவானை அடைவது’ — இதுதான் அவர்களது அலௌகிகமான மகிமை. உலகக் காரியங்களில் வெற்றி அடைவது லௌகிக மகிமையாகும். (92)</p>
<p class="Text">மகாபுருஷர்களின் செயல்பாடுகள் அவர்களுடைய மற்றும் உலகத்தவர்களுடைய பிராரப்தத்தால் நடக்கின்றன. மேலும், ஜனங்களின் சிரத்தை, பிரேமை — இவற்றாலும், இறைவனின் ஆணைப்படியும் நடக்கின்றன. (93)</p>
<p class="Text">எல்லாவற்றையும் விடவேண்டியிருந்தாலும்கூட, ஒருபொழுதும் எந்தக் காரணத்திற்காகவும், எந்த இடத்திலும் சிறிதளவும் பாவம் செய்யக் கூடாது; செய்விக்கக் கூடாது; பாவத்திற்குத் துணை செல்வதும் கூடாது. (94)</p>
<p class="Text">நியாயமான முறையில் பணம் ஈட்ட வேண்டும். பசியினால் ஒருவன் இறக்க நேர்ந்தாலும் அநியாயமான முறையில் ஒருபொழுதும் சம்பாதிக்கக்கூடாது. (95)</p>
<p class="Text">இறைவனிடம் வைத்துள்ள பக்தி, தர்மம் — இவற்றை விட்டு விடக்கூடாது; உயிர் போனாலும் போகட்டும். (96)</p>
<p class="Text">தைரியம், பொறுமை, மனத்தை அடக்குதல், திருடாமை, உள்ளும்—புறமும் தூய்மையாயிருத்தல், புலன்களை அடக்குதல், சாத்விக புத்தி, ஆன்மிக வித்யை, உண்மை பேசுதல், கோபம் இல்லாமல் இருத்தல் ஆகிய இந்த பத்தும் பொது தர்மத்தின் லட்சணம். (97)</p>
<p class="Text">ஆபத்துக் காலங்களில் பகவானின் நினைவு ஏற்படவேண்டும். குந்திதேவி பகவானிடம், ‘எனக்கு எப்பொழுதும் துன்பங்கள் நேர வேண்டும்’ என்று வேண்டிக் கொண்டாள். (98)</p>
<p class="Text">பாண்டவர்கள் தம்மைவிடக் கீழ்ப்பட்ட விராட அரசனிடம் வேலையை ஏற்றனர். ஆனால், தர்மத்தைக் கொஞ்சமும் விடவில்லை. (99)</p>
<p class="Text">யுதிஷ்டிர மகாராஜா, தன்னைப் பின்தொடர்ந்த நாயை விட்டுவிடுவதற்கு மனமின்றி, சுவர்க்கத்தையும் துச்சமாக எண்ணினார். (100)</p>
<p class="Text">தன்னலமற்று இருப்பது பொதுக் காரியங்களை விட உயர்ந்தது. எனவே, தன்னல எண்ணமில்லாமல் எல்லோருக்கும் சேவை செய்ய வேண்டும். (101)</p>
<p class="Text">பெண்களுக்குக் கற்பே உயர்ந்த தர்மம். எனவே, பகவானை உள்ளத்தில் கொண்டு கணவன் ஆணைப்படி நடக்க வேண்டும். கணவனையும் பெரியோர்களையும் நமஸ்கரித்து தகுதிக்குத் தக்கபடிப் பணிவிடை செய்ய வேண்டும். (102)</p>
<p class="Text">கைம்பெண்களுக்கு உலக சுகங்களிலிருந்து வைராக்கியம், இறைவனிடம் பக்தி, நற்குணம், நன்னடத்தையைக் காத்தல், தன்னலமில்லாமல் எல்லோருக்கும் பணிவிடை செய்தல் ஆகியவை உயர்ந்த தர்மமாகும். (103)</p>
<p class="Text">மற்றவர்களுக்குத் துன்பம் கொடுப்பதற்கு நிகரான பாவமோ, இன்பம் கொடுப்பதற்கு நிகரான தர்மமோ கிடையாது. எனவே, ஒவ்வொரு நிமிடமும் மற்றவர்களின் நன்மைக்காகவே முயற்சிக்க வேண்டும். (104)</p>
<p class="Text">குடும்பம், கிராமம், மாவட்டம், மாநிலம், நாடு, தீவு, பூவுலகம் மற்றும் மூன்று லோகங்கள் வரை, அடுத்தடுத்து மேலே உள்ளவைகளின் நலனுக்காக, அடுத்தக் கீழ்ப்படியில் உள்ளவைகளின் நலனை விட்டுக் கொடுக்கவேண்டும். (105)</p>
<p class="Text">யாருடையவும் கெட்ட குணத்தையோ, கெட்ட நடத்தையையோ பார்ப்பது, கேட்பது, நினைப்பது, சொல்வது கூடாது. ஒருக்கால் அதனால் யாருக்கேனும் நன்மை ஏற்படுமானால் செய்யலாம். ஆனால், மனது ஏமாற்றிவிடும். எனவே, அவைகளைக் கவனத்துடன் சிந்தித்து செய்ய வேண்டும். (106)</p>
<p class="Text">யாருக்காவது உதவி செய்தால், அவரிடம் நன்றியை எதிர்பார்க்க வேண்டாம். யாரிடமும் சொல்ல வேண்டாம். மனத்திலும் அபிமானம் கொள்ள வேண்டாம். இல்லாது போனால் செய்த உதவி பயனற்றதாகிவிடும். ‘எல்லாவற்றையும் பகவான் செய்விக்கிறான். நான் கருவி மட்டும்’ என்று புரிந்து கொள்ள வேண்டும். (107)</p>
<p class="Text">கெடுதல் செய்தவர்களுக்குக்கூட பதிலுக்குக் கெடுதல் செய்யாதே. அவர்களை மன்னித்துவிடு. பதிலுக்குக் கெடுதல் செய்தால், மனிதன் பாவம் அடைவான். (108)</p>
<p class="Text">கெடுதல் செய்தவனைத் தண்டிப்பதால், அவனுக்கு உபகாரம் உண்டாகும் என்றால் தண்டிப்பதில் தவறு இல்லை. (109)</p>
<p class="Text">தனக்கு செய்யப்பட்ட உதவியை உயிருள்ளவரை மறக்காதே. அவ்வாறே, தனக்கு உதவியவருக்கு ஏராளமாகப் பிரதியுபகாரம் செய்தும் நன்றியுடையவனாய் இரு. (110)</p>
<p class="Text">தன் மூலமாய் யாருக்காவது கெடுதல் நேர்ந்துவிட்டால், மனம் வருந்தித் தொடர்ந்து அவருக்கு நல்லது செய்பவனாகவே இரு. அதனால், நாம் செய்த தவற்றை அவர் மறந்துவிடுவார். இதுதான் நாம் செய்த கெடுதலுக்குச் சரியான பிராயச்சித்தம். (111)</p>
<p class="Text">மனத்தையும் புலன்களையும் வசத்தில் வைத்திருந்து, வீணான பாவச் செயல்களில் ஈடுபடுத்தாமல், ‘பகவானை அடைதல்’ என்ற வழியில் செலுத்த வேண்டும். (112)</p>
<p class="Text">பிரம்மசரியத்தைக் காப்பதில் ஒவ்வொரு மனிதனும் விசேஷமாய் கவனம் செலுத்த வேண்டும். (113)</p>
<p class="Text">எண்ணங்களாலேயே காமம் உண்டாகிறது. அழகிய யுவதி, பாலகன் — இவர்களது சங்கத்தால் பிரம்மசரியம் நாசம் அடைகிறது. (114)</p>
<p class="Text">இல்லறத்தில் இருக்கும் மனிதன் மாதத்தில் ஒரு தடவைக்கு மேல் மனைவியுடன் உடலுறவு கொள்ளக் கூடாது. மாதவிலக்குக்குப் பின் மாதம் ஒருமுறை மனைவியுடன் உடலுறவு கொள்பவன் பிரம்மசாரிக்கு நிகரானவன். (115)</p>
<p class="Text">ஜெயிக்கப்பட்ட மனமும் புலன்களும் நண்பர்களுக்குச் சமானம். ஜெயிக்கப்படாத விஷய சுகங்களில் ஈடுபட்ட மனமும் புலன்களும் பகைவனுக்குச் சமானம். (116)</p>
<p class="Text">சரீரத்திலும் சம்சாரத்திலும் உள்ள பற்றுதல்தான் எல்லா அனர்த்தங்களுக்கும் (துன்பங்களுக்கும்) காரணம். அதை முற்றிலும் விடவேண்டும். (117)</p>
<p class="Text">எந்தச் சம்சார சுகமும் அபாயமற்றது இல்லை. ஆகையால், அவைகளிலிருந்து விலகியே இருக்கவேண்டும். (118)</p>
<p class="Text">பொன், பெண், பெருமை, மேன்மை, பொறாமை, சோம்பேறித்தனம், வீண்செயல், ஓய்வு, இன்பநுகர்ச்சி, சிற்றின்பம், கெட்ட குணம், பாவம் — இவற்றைச் சாதனையின் இடையூறுகள் என உணர்ந்து, விஷத்திற்கு நிகராக விட்டுவிட வேண்டும்.	 (119)</p>
<p class="Text">ஞானம், வைராக்கியம், பக்தி, நற்குணங்கள், நன்னடத்தை, தொண்டு புரிதல், தன்னடக்கம் — இவற்றை அமுதத்திற்குச் சமமாய் உணர்ந்து எப்பொழுதும் பின்பற்ற வேண்டும். (120)</p>
<p class="Text">சரீர சுத்தியைவிட நன்னடத்தை மிகவும் உயர்ந்தது. அதைக் காட்டிலும் பகவத் பக்தி உயர்தரமானது. (121)</p>
<p class="Text">பகவான் ஜாதி—குலம் எதையும் பார்ப்பதில்லை, பிரேமையையே பார்க்கிறான். ஆகையால், மனிதன் பகவானிடமே பிரேமை செய்ய வேண்டும். (122)</p>
<p class="Text">இறைவன், பெரியோர்கள், சாஸ்திரம், பரலோகம் — இவற்றில் நம்பிக்கை உள்ளவன் ஒருபோதும் பாவம் செய்ய மாட்டான். அவனிடத்தில் தைரியம், வீரியம், காம்பீரீயம், பயமின்மை, சமநோக்கு, அமைதி முதலிய அநேக குணங்கள் தாமாகவே வந்து சேருகின்றன. அதனால், அவனது அனைத்து நடத்தைகளும் இயற்கையாகவே உயர்ந்ததாய் இருக்கின்றன. (123)</p>
<p class="Text">பகவானின் திருநாமங்கள், திருவுருவம், குணங்கள், பிரபாவம், தத்துவம், ரகசியம், லீலைகள் — இவற்றை எவ்வேளையும் மனத்தில் கொண்டு மகிழ்ச்சியில் மூழ்கி இருக்கவேண்டும். (124)</p>
<p class="Text">பகவானின் குணங்கள், பிரபாவம், சரித்திரம், தத்துவம், ரகசியம் — இவற்றைக் கேட்பதாலும் படிப்பதாலும் நினைத்துப் பார்ப்பதாலும் சிரத்தை உண்டாகிறது. (125)</p>
<p class="Text">தனிமையில் பகவானின் எதிரில் மனம் உருகி, அழுது, துதித்து, பிரார்த்தனை செய்வதால் சிரத்தை வளர்கிறது. (126)</p>
<p class="Text">மேலே கூறிய விஷயங்களில் நம்பிக்கை வைத்து, அதற்குத் தக்கபடி நடப்பதாலும் சிரத்தை உண்டாகிறது. (127)</p>
<p class="Text">நம்பிக்கை வந்தபின், அவ்விதம் நம்பிக்கை அடையப் பெற்றவர்களின் சிறு சிறு செயல்களிலும்கூட, ஒப்பற்ற தனித்தன்மை தலைகாட்டுகிறது. (128)</p>
<p class="Text">தாய், தந்தை, கணவன், யஜமானன், ஞானி, மகாத்மா, குரு, பெரியோர் ஆகியோர்களுக்குச் சிரத்தையுடன் தன்னலமில்லாமல் தொண்டு புரிவதால் சீக்கிரத்திலேயே நன்மை உண்டாகும். (129)</p>
<p class="Text">பயன் எதிர்பார்க்காத கர்மா, பகவானின் திருநாம ஜபம், தாரணை, தியானம், சத்சங்கம், ஸ்வாத்யாயம் (நன்னூல்களைப் படித்தல்) — இவற்றால் மனத்தில் உள்ள குற்றம், மதிமயக்கம், அஞ்ஞானம் அழிந்து சீக்கிரமே பகவானை அடைய முடிகிறது. (130)</p>
<p class="Text">சீக்கிரத்தில் நலனை விரும்பும் மனிதன், பரமாத்மாவை அடைவதைத் தவிர, வேறு எதிலும் விருப்பம் கொள்ளக் கூடாது. ஏனெனில், மற்ற விருப்பங்கள் எல்லாம் ஜனன—மரண வடிவான சம்சாரச் சக்கரத்தில் சுழல வைக்கும். (131)</p>
<p class="Text">பரமாத்மாவை அடைவதற்காக மனிதன், பொருள்—உட்பொருளுடன் சாஸ்திரங்களை ஆய்வு செய்வது; தனிமையில் அமர்ந்து ஜபம், தியானம், ஆத்மவிசாரம் செய்வது ஆகியவற்றைத் தினமும் நியமத்துடன் செய்ய வேண்டும். (132)</p>
<p class="Text">தன் விருப்பமில்லாமலோ, மற்றவர் விருப்பத்தாலோ நேரிடும் சம்பவத்தை, பகவான் அளித்த பரிசாக ஏற்றுக் கொண்டால், காமம், கோபம் முதலிய எதிரிகள் நம்மைத் தாக்க மாட்டார்கள் — சூரியன் எதிரில் இருள் வராததைப் போல. (133)</p>
<p class="Text">ஜீவன், பிரும்மம், மாயை — இவற்றின் தத்துவத்தைத் தெரிந்துகொள்ள, தனிமையில் அமர்ந்து விவேகம், வைராக்கியம் — இவற்றுடன் கூடிய மனத்தால், எப்பொழுதும் பரமாத்மாவைத் தியானம் செய்து கொண்டே ஆன்மிக விஷயங்களை ஆராய வேண்டும். (134)</p>
<p class="Text">எவன் இறைவனின் தயை, பிரேமையின் தத்துவ ரகசியம் — இவற்றைத் தெரிந்து கொள்கிறானோ, அவனது அமைதி—ஆனந்தத்திற்கு எல்லையே கிடையாது. (135)</p>
<p class="Text">எவன், தன்னை இறைவனிடம் அர்ப்பணித்து, இறைவனையே சார்ந்திருக்கிறானோ, அவனை எப்பொழுதும் எல்லாவிதத்திலும் இறைவன் காப்பாற்றுகிறான். இதனால், அவன் எப்பொழுதும் பயமற்ற நிலையை அடைகிறான். (136)</p>
<p class="Text">பிரேமையோடு ஜபத்துடன் கூடிய பகவத் தியானப் பயிற்சி செய்தல்; சிரத்தையுடன் சத்புருஷர்களின் சங்கம்;  விவேகம், பாவம் — இவற்றுடன் நன்னூல்களைப் படித்தல்; துன்பப்படுபவர், அனாதை, பூஜிக்கத்தக்கவர்கள், வயதானவர்கள் முதலியோருக்குத் தன்னலமற்ற தொண்டு — இவற்றைக் கடமை உணர்வுடன் செய்வானானால், இவை ஒவ்வொன்றும் விரைவில் நன்மையைப் பயக்கும். (137)</p>
<p class="Text">பகவான் மிகவும் கருணையுள்ளவன், அன்புள்ளவன். இதை உணர்ந்த சாதகன், பகவானைப் புகலடைந்து விரைவில் பெரும் அமைதியை அடைவான். (138)</p>
<p class="Text">எங்கும் இறைவனைப் பார்க்கும் மனோபாவத்திற்கு நிகர் வேறெதுவும் இல்லை. எங்கும் இறைவனைப் பார்ப்பதால், கெட்ட குணங்களும் கெட்ட நடத்தைகளும் முற்றிலுமாக அழிந்து, நற்குணங்களும் நன்னடத்தையும் தானே வந்து சேரும். (139)</p>
<p class="Text">எல்லா வஸ்துக்களையும் பகவானின் ஸ்வரூபமாகவும், எல்லாச் செயல்களையும் பகவானின் லீலையாகவும் அறிவதால் பகவானின் தத்துவம் அறிந்ததாகிறது. (140)</p>
<p class="Book-End-Line para-style-override-4">॥ ஓம் தத் ஸத் ॥<span></span></p>


<p class="Page-Break"> </p>
<p class="First-End-Page-text" id="toc_marker-3">கடைசி பக்கம்</p>


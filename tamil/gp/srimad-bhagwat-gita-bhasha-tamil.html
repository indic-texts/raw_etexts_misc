
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Book-Name">ஸ்ரீமத் பகவத்கீதை</p>
<p class="Title-Page---Top-heading">(பொழிப்புரை)</p>
<p class="Title-Page---Book-Name-Hindi" xml:lang="hi-IN">श्रीमद्भगवद्गीता भाषा - तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading"><span class="char-style-override-3">ஆக்கியோர்</span></p>
<p class="Title-Page---Author-Name">மேன்மைமிகு ஸ்ரீஜயதயால்ஜீ கோயந்தகா</p>
<p class="Title-Page---Gita-Seva-Trust para-style-override-4" xml:lang="hi-IN">கீதா சேவா டிரஸ்ட்<span class="char-style-override-4" xml:lang="ta-IN"></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Shlok para-style-override-5">கண்ணன் கழலிணை நண்ணும் மனமுடையீர்</p>
<p class="Shlok"><span class="char-style-override-5">எண்ணும் திருநாமம் திண்ணம் நாரணமே!</span></p>
<p class="Shlok-Right para-style-override-5">— திருவாய்மொழி</p>
<p class="Text">திருக்கண்ணபிரானின் திருவாய்மொழியாக தர்மக்ஷேத்திரமாகிய குருக்ஷேத்திரப் போர்க்களத்தில் பிறந்தது <span class="char-style-override-6">‘ஸ்ரீமத் பகவத்கீதை’</span>. எதிரணியில் நின்ற உற்றார்—உறவினரையும், ஆசான்—சான்றோர்களையும் கண்டு மதிமயங்கிய அர்ஜுனன், ‘போரிட மாட்டேன்’ எனப் பின்வாங்கியபோது, அவரது மனக்கலக்கத்தை அகற்றி, அவருக்குப் புத்தி புகட்டிச் செயல்பட வைத்து, ஞானம் ஊட்டிய அற்புத நூல் <span class="char-style-override-6">‘ஸ்ரீமத் பகவத்கீதை’</span>.</p>
<p class="Text">ஸ்ரீசங்கரர், ஸ்ரீராமானுஜர், ஸ்ரீமத்வர் போன்ற சமய ஆசார்யர்கள் விரிவான வியாக்கியானம் எழுதி விளக்கியுள்ள ஸ்ரீமத்பகவத்கீதை, இன்றளவும் மக்கள் உள்ளத்தில் தனியிடம் பெற்றுத் தன்னிகரில்லா ஞானக்கருவூலமாக விளங்கி, ஆன்மீக மேன்மை பெற ஓர் அரிய வழிகாட்டியாகத் திகழ்ந்து, யாவர்க்கும் அன்றாட வாழ்க்கையில் தோன்றும் அனைத்துச் சிக்கல்களையும் அழகாகத் தீர்த்து வைக்கும் இனிய நண்பனாக இருந்துதவி, தியாகம் மற்றும் புலனடக்கம் போன்ற தத்துவநெறிகளுக்கும், செயல்வேகம்—பக்திமார்க்கம்—ஞானயோகம் ஆகிய சாதனை முறைகளுக்கும், இயல்பு—செயல் வகையின் அடிப்படையில் அமைந்த படைப்பின் உட்கருத்திற்கும் தனிப்பெரும் விளக்க நூலாகச் சுடர்விட்டு ஒளிர்கிறது.</p>
<p class="Text">ஸ்ரீமத் பகவத்கீதையின் உயரிய உபதேசத்தை இப்பூவுலக மக்களிடையே பரப்புதலையே தனது தலையாயப் பணியாகக் கொண்டு, இந்நூலின் பெயரையே பூண்டு, கீதா பிரஸ், கோரக்பூர் (உ.பி.) இயங்கி வருகிறது.</p>
<p class="Text">இந்நிறுவனத்தின் ஸ்தாபகர் <span class="char-style-override-6">மேன்மைமிகு ஸ்ரீ ஜயதயால்ஜீ கோயந்தகா</span> அவர்கள் ஸ்ரீமத்பகவத்கீதையை ஆழ்ந்து கற்றுணர்ந்து ஆக்கிய நூல்தான் <span class="char-style-override-6">‘தத்துவவிவேசனீ’ </span>என்ற திருப்பெயரில் அமைந்த ஸ்ரீமத்பகவத்கீதையின் ஹிந்தி விளக்கவுரை. நூலாசிரியர் ஆழ்ந்த பக்தியோடும், பக்தியில் தோய்ந்த அறிவு நுணுக்கத்தோடும், அந்நுணுக்கத்தில் விளைந்த ஞானத் தெளிவுடனும் எம்பெருமானின் திருவாக்கை நுணுகி ஆய்ந்து, படிப்போர்க்கு ஏற்படும் ஐயப்பாடுகளுக்கு விளக்கம் தந்து, விடை பகர்ந்துள்ள முறை வாசிப்போர்க்கு ஓர் இனிய அனுபவமாகும். இந்நூலின் தமிழாக்கம் ஸ்ரீமத் பகவத்கீதை — தத்துவவிவேசனீ — சம்ஸ்கிருத மூலம், தமிழ் மூலம், பதவுரை, பொழிப்புரை, விளக்கவுரை <span class="char-style-override-6">(Code No. 800)</span>; மேலும், ஸ்ரீமத் பகவத்கீதை — சம்ஸ்கிருத மூலம், தமிழ் மூலம், பதவுரை, பொழிப்புரை <span class="char-style-override-6">(Code No. 823)</span> கீதா பிரஸால் வெளியிடப்பட்டுள்ளது.</p>
<p class="Text">ஏறத்தாழ ஐம்பது ஆண்டுகளுக்கு முன் ஹிந்தி மொழியில் வெளியான <span class="char-style-override-6">‘தத்துவவிவேசனீ’</span> பிற மொழிகளிலும் மொழிபெயர்ப்பு செய்யப்பட்டு, நம் பாரதச் சிந்தனை வளத்திற்கும், ஆன்மீக மேம்பாட்டிற்கும் உதவி வந்துள்ளது என்பது கண்கூடு,</p>
<p class="Text">தற்போது தங்கள் கரங்களில் திகழும் இப்புனித நூல், ஸ்ரீமத் பகவத்கீதை — தத்துவவிவேசனியிலிருந்து பொழிப்புரை பகுதி மட்டும் பிரித்தெடுத்தத் தமிழ்ப் பதிப்பாகும்.</p>
<p class="Text para-style-override-6">எனவே, ஸ்ரீமத் பகவத்கீதை பயிலும் அன்பர்கள், பகவானின் திவ்விய வாக்கைத் தம் அன்றாட வாழ்க்கையில் கைக்கொண்டு, கண்ணபிரானின் பேரருளுக்குப் பாத்திரமாகி உய்யவேண்டுமென அந்த கீதாசார்யனையே இறைஞ்சி வேண்டி நிற்கிறோம்.</p>
<p class="Shlok para-style-override-5">நாடீர் நாள்தோறும் வாடா மலர்கொண்டு</p>
<p class="Shlok para-style-override-5">பாடீர் அவன் நாமம் வீடே பெறலாமே!</p>
<p class="Shlok-Right para-style-override-7"><span class="char-style-override-5">— திருவாய்மொழி</span><span class="char-style-override-7"></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-3"><span class="char-style-override-8">ஸ்ரீஜயதயால்ஜீ கோயந்தகா அவர்களின் அறிவுரை</span></p>
<p class="Text">சாஸ்திரங்களை ஊன்றிப் படித்தும், பெரியோர்களின் சொல்லமுதம் கேட்டும் நான் கற்றுக் கொண்ட தீர்மானமான விஷயம் — உலகில் ஸ்ரீமத் பகவத்கீதையைப் போன்று மேன்மை தரக்கூடிய நூல் வேறு ஒன்றும் கிடையாது என்பதுதான். கீதையில் ஞானயோகம், தியானயோகம், கர்மயோகம், பக்தியோகம் முதலிய எத்தனை சாதனைகள் கூறப்பட்டுள்ளனவோ, அவற்றில் ஏதாவது ஒன்றைத் தன்னுடைய நம்பிக்கை, பற்று, தகுதி — இவற்றிற்கேற்பக் கடைப்பிடித்தால் மனிதன் விரைவிலேயே மேன்மை அடைவான். ஆகவே, மேலே சொன்ன சாதனைகளையும், பரமாத்மாவின் தத்துவ ரகசியங்களையும் தெரிந்து கொள்வதற்காகப் பெரியோர்களை நாடவேண்டும். அவர்கள் கிடைக்காவிட்டால் மிக உயர்ந்த நிலையை அடைந்த சாதகர்களைச் சிரத்தையுடனும் பிரேமையுடனும் அணுகுவதற்கு முயற்சி செய்து, கீதையின் பொருளையும் கருத்தையும் மனனம் செய்து, அதன்படி தன் வாழ்க்கை முறையை அமைத்துக் கொள்வதற்கு உயிர் உள்ளவரை மனிதன் முயன்று கொண்டே இருக்கவேண்டும்.</p>
<p class="Left-Align para-style-override-8">அர்ப்பணித்தவர்</p>
<p class="Left-Align para-style-override-8"><span class="char-style-override-9">மேன்மைமிகு ஸ்ரீஜயதயால்ஜீ கோயந்தகா</span></p>
<p class="Left-Align">விக்ரம ஸம்வத் 2006 (அக்டோபர் 1950)</p>
<p class="Left-Align">கார்த்திக சுக்லத்வாதசீ.</p>
<p class="Left-Align para-style-override-4">பாங்குடா. (ராஜஸ்தான்)<span class="char-style-override-10"></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-4">முதல் அத்தியாயம்</p>
<p class="Sub-Heading">அர்ஜுன விஷாத யோகம்</p>
<p class="Text"><span class="char-style-override-11">திருதராஷ்டிரர் கேட்கிறார்——</span> “ஸஞ்ஜயா! தர்மபூமியான குருக்ஷேத்திரத்தில் ஒருங்கே கூடியிருந்தவர்களும், யுத்தம் செய்ய விரும்பியவர்களுமான என்னுடையவர்களும், பாண்டுவின் புதல்வர்களும் என்ன செய்தார்கள்?” (1)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> அப்பொழுது ராஜா துரியோதனன் அணிவகுத்து நிறுத்தப்பட்டிருந்த பாண்டவர் படையைப் பார்த்ததும் குருவாகிய துரோணாசார்யரை அணுகி, இந்த வார்த்தையைக் கூறலானான்—— (2)</p>
<p class="Text">“ஆசார்யரே! உங்களுடைய புத்திசாலி சீடனான துருபதனின் குமாரன் திருஷ்டத்யும்னனால் அணிவகுக்கப்பட்ட பாண்டு புத்திரர்களின் இந்த மிகப்பெரிய படையைப் பாருங்கள். (3)</p>
<p class="Text">இந்தப் படையில் பெரிய பெரிய வில்லாளிகள்; யுத்தத்தில் பீமனுக்கும் அர்ஜுனனுக்கும் ஈடான வீரர்கள்; ஸாத்யகியும், விராடனும், மகாரதியான ராஜா துருபதனும், திருஷ்டகேதுவும், சேகிதானனும், பலசாலியான காசிராஜனும், புருஜித்தும், குந்திபோஜனும், மனிதர்களிற்சிறந்த சைப்யனும், பராக்கிரமம் மிகுந்த யுதாமன்யுவும், பலசாலியான உத்தமௌஜாவும், சுபத்திரையின் குமாரன் அபிமன்யுவும், அவ்வாறே திரௌபதியின் ஐந்து புதல்வர்களும் — அவர்கள் எல்லோருமே மகாரதிகளாக இருக்கிறார்கள். (4—6)</p>
<p class="Text">அந்தணர்களிற்சிறந்தவரே! நமது அணியிலும்கூட பிரதான யுத்த வீரர்கள் யார் யார் இருக்கிறார்களோ, அவர்களைத் தெரிந்து கொள்ளுங்கள். என்னுடைய படையின் தலைவர்களான அவர்களைப் பற்றி நீங்கள் தெரிந்து கொள்வதற்காகச் சொல்கிறேன். (7)</p>
<p class="Text">(துரோணாசார்யரான) தாங்களும், பாட்டனார் பீஷ்மரும், கர்ணனும், யுத்தங்களில் வெற்றியே பெறுகின்ற கிருபாசார்யரும், அவ்வாறே அசுவத்தாமாவும், விகர்ணனும், சோமதத்தனின் மகன் பூரிச்ரவஸ்ஸும், (8)</p>
<p class="Text">எனக்காக உயிராசையை விட்டவர்களான வேறு பல சூர வீரர்களும், பற்பல அஸ்திர—சஸ்திரங்களுடன் தயாராக நிற்கின்ற அனைவருமே யுத்தத்தில் திறமை பெற்றவர்கள். (9)</p>
<p class="Text">பாட்டனார் பீஷ்மரால் காக்கப்படும் நமது படை எவ்விதங்களிலும் எதிரிகளால் வெல்ல இயலாதது. ஆனால், பீமனால் கட்டிக் காக்கப்படும் இவர்களுடைய படை நம்மால் எளிதில் வெல்லப்படக்கூடியது. (10)</p>
<p class="Text">அனைத்துப் போர்முனைகளிலும் தத்தம் இடத்தில் இருந்தபடியே நீங்கள் எல்லோருமே தவறாமல் பாட்டனார் பீஷ்மரையே நாற்புறங்களிலும் சுற்றி நின்று காப்பாற்றுங்கள்.” (11)</p>
<p class="Text">கௌரவர்களில் முதியவரானவரும் மிக்கப் பிரதாபம் உடையவருமான பாட்டனார் பீஷ்மர் துரியோதனனின் உள்ளத்தில் மகிழ்ச்சியை உண்டுபண்ணுகின்ற வகையில் சிங்ககர்ஜனையைப் போன்று உரக்கக் கர்ஜித்து சங்கை முழக்கினார். (12)</p>
<p class="Text">இதற்குப் பிறகு சங்குகளும் பேரிகைகளும் தம்பட்டம், பறை, கொம்பு முதலிய வாத்தியங்களும் ஒருங்கே முழங்கின. அந்த ஒலி மிகவும் பயங்கரமாக இருந்தது. (13)</p>
<p class="Text">இதற்குப் பிறகு வெள்ளைக் குதிரைகள் பூட்டப்பட்ட உயர்ந்த தேரில் அமர்ந்திருந்த ஸ்ரீகிருஷ்ண பரமாத்மாவும், அர்ஜுனனும் தெய்விகமான சங்குகளை முழக்கினார்கள். (14)</p>
<p class="Text">ஸ்ரீகிருஷ்ண பகவான் பாஞ்சஜன்யம் என்ற பெயர் கொண்ட சங்கை முழக்கினார். அர்ஜுனன் தேவதத்தம் என்ற பெயர் கொண்ட சங்கை முழக்கினார். பயங்கரச் செயல்புரியும் பீமசேனன் பௌண்டிரம் என்ற பெயருள்ள பெரிய சங்கை முழக்கினார். (15)</p>
<p class="Text">குந்தியின் மகனான அரசர் யுதிஷ்டிரர் அநந்தவிஜயம் என்ற பெயர் கொண்ட சங்கையும், நகுலனும் சகதேவனும் ஸுகோஷம், மணிபுஷ்பகம் என்ற பெயர் கொண்ட சங்குகளையும் முழக்கினார்கள். (16)</p>
<p class="Text">அரசனே! சிறந்த வில்லாளியான காசிராஜனும், மகாரதியான சிகண்டியும், திருஷ்டத்யும்னனும், விராட மன்னனும், தோல்வியே காணாத ஸாத்யகியும், துருபத ராஜனும், திரௌபதியின் ஐந்து புதல்வர்களும், நீண்ட புஜங்களுடைய சுபத்திரையின் குமாரன் அபிமன்யுவும் — இவர்கள் எல்லோரும் எல்லாப் பக்கங்களிலிருந்தும் தனித்தனியாகச் சங்குகளை முழக்கினார்கள். (17—18)</p>
<p class="Text">மேலும், அந்த பயங்கர ஒலி ஆகாயத்தையும் பூமியையும் எதிரொலிக்கச் செய்து, திருதராஷ்டிரருடைய (அதாவது, உங்கள்) அணியினரின் இதயங்களைப் பிளக்கச் செய்தது. (19)</p>
<p class="Text">அரசே! இதன் பின்னர், அனுமக்கொடியை உடைய அர்ஜுனன் அணிவகுத்துப் போர் புரியத் தயாராய் நிற்கின்ற திருதராஷ்டிர குமாரர்களையும், அவர்களைச் சார்ந்தவர்களையும் பார்த்து, அப்பொழுது ஆயுதங்களை விடுக்க முனைகின்ற போது வில்லை நிமிர்த்திக் கொண்டு, ஹ்ருஷீகேசனான பகவான் ஸ்ரீகிருஷ்ணனிடம் இந்த வசனத்தைக் கூறினார்—— “அச்யுதா! என்னுடைய ரதத்தை இரண்டு படைகளுக்கும் நடுவில் நிறுத்துங்கள். (20—21)</p>
<p class="Text">இந்தப் போர் முயற்சியில் என்னால் எவரெவருடன் போரிட நேருமோ, யுத்தம் செய்யும் ஆசையுடன் அணி வகுத்து நிற்கும் இந்த எதிரிப்படை வீரர்களை எவ்வளவு நேரம் நான் பார்ப்பேனோ, அவ்வளவு நேரம் ரதத்தை நிறுத்தி வையுங்கள். (22)</p>
<p class="Text">தீய புத்தியுடைய துரியோதனனுக்கு யுத்தத்தில் நலனைச் செய்ய விரும்பி, எந்தெந்த அரசர்கள் இந்தப் படையில் வந்து கூடியிருக்கிறார்களோ, போர் புரியப் போகிற அவர்களை நான் பார்க்கிறேன்.” (23)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> திருதராஷ்டிரரே! அர்ஜுனனால் இப்படிச் சொல்லப்பட்ட ஸ்ரீகிருஷ்ணன் இரண்டு படைகளுக்கும் இடையில் பீஷ்மருக்கும் துரோணருக்கும் முன்பும், அனைத்து அரசர்களுக்கு முன்பாகவும் உயர்ந்த ரதத்தைக் கொண்டு நிறுத்தி, ‘பார்த்தனே! யுத்தத்திற்காக ஒருங்கே கூடியிருக்கும் இந்தக் கௌரவர்களைப் பார்’ என்று கூறினார். (24—25)</p>
<p class="Text">இதற்குப் பிறகு, பிருதையின் (குந்தியின்) குமாரனான அர்ஜுனன் அங்கு இரண்டு படைகளிலேயும் நிற்கின்ற பெரியப்பா—சிற்றப்பாக்களையும், தாத்தா—முப்பாட்டனார்களையும், குருநாதர்களையும், தாய்மாமன்களையும், சகோதரர்களையும், புதல்வர்களையும், பேரன்களையும் மற்றும் நண்பர்களையும், மாமனார்களையும், அன்பர்களையும் பார்த்தார். கூடியிருந்த அந்த அனைத்து உறவினர்களையும் நன்கு பார்த்த குந்தியின் மகனான அந்த அர்ஜுனன், மிகுந்த இரக்கத்தோடு கூடியவனாக வருத்தம் கொண்டு, இதைப் பேசலுற்றார்.</p>
<p class="Text"><span class="char-style-override-11">அர்ஜுனன் கூறுகிறார்——</span> “ஸ்ரீகிருஷ்ணா! போர்க்களத்தில் ஒருங்குகூடி நின்று போர் புரிய விரும்புகின்ற இந்த உறவினரின் கூட்டத்தைப் பார்த்து, என் அங்கங்கள் சோர்வடைகின்றன; வாயும் உலர்கிறது. அவ்வாறே என் உடலில் நடுக்கம் ஏற்படுகின்றது; மயிர்ச்சிலிர்ப்பும் ஏற்படுகின்றது. (26—29)</p>
<p class="Text">கையிலிருந்து காண்டீவ வில் நழுவிக் கொண்டு இருக்கிறது. மேலும், சருமத்திலும் மிகவும் எரிச்சல் உண்டாகிறது. என்னுடைய மனதும் குழப்பமடைவதுபோல் உள்ளது. ஆகவே, நான் நிற்பதற்கும்கூட இயலாதவனாக இருக்கிறேன். (30)</p>
<p class="Text">கேசவா! கெடுதல்களை விளைவிக்கக்கூடிய சகுனங்களையும் காண்கிறேன். போரில் நம் உறவினர்களைக் கொன்று, எந்த மேன்மையையும் நான் காணவில்லை. (31)</p>
<p class="Text">ஸ்ரீகிருஷ்ணா! நான் வெற்றியை விரும்பவில்லை; ராஜ்யத்தையும் விரும்பவில்லை; சுகங்களையும் விரும்பவில்லை. கோவிந்தா! நமக்கு இத்தகைய ராஜ்யத்தினால் என்ன பயன்? அல்லது, இத்தகைய சுகபோகங்களாலோ உயிரோடு வாழ்வதாலோகூட என்ன பயன்? (32)</p>
<p class="Text">நமக்கு, எவர்களுக்காக அரசும் போகங்களும் சுகங்களும் விரும்பத்தக்கனவோ, அத்தகைய இவர்களே செல்வத்தையும் உயிர்மேல் உள்ள ஆசையையும் துறந்து யுத்தத்தில் நிற்கிறார்கள். (33)</p>
<p class="Text">ஆசார்யர்கள், பெரியப்பா—சிற்றப்பாக்கள், மகன்கள், அவ்விதமே பாட்டனார்கள், தாய்மாமன்கள், மாமனார்கள், பேரன்கள், மைத்துனர்கள் மற்றும் உறவினர்கள் இங்கே கூடியிருக்கிறார்கள். (34)</p>
<p class="Text">மதுசூதனா! என்னைக் கொன்றாலும் மூவுலகங்களிலும் உள்ள ராஜ்யங்களின் அரசாட்சி என்ற காரணத்திற்காகக்கூட நான் இவர்கள் எல்லோரையும் கொல்ல விரும்பவில்லை. பிறகு, இப்பூவுலகுக்காகக் கொல்ல விரும்பவில்லை என்பதைச் சொல்லவும் வேண்டுமா? (35)</p>
<p class="Text">ஜனார்தனா! திருதராஷ்டிர குமாரர்களைக் கொன்று, நமக்கு என்ன மகிழ்ச்சி ஏற்படப் போகிறது? இந்தப் படுபாவிகளைக் கொன்றால் நம்மைப் பாவம்தான் வந்தடையும். (36)</p>
<p class="Text">ஆகவே, மாதவா! நம் உறவினர்களான திருதராஷ்டிர குமாரர்களைக் கொல்வதற்கு நாம் தக்கவரல்லர். நாம் அவர்களைக் கொல்வது சரியன்று. ஏனெனில், நம் குடும்பத்தினரைக் கொன்று, நாம் எப்படி சுகமுள்ளவர்களாக இருப்போம்? (37)</p>
<p class="Text">பேராசையால் மதியிழந்த இவர்கள் குலநாசத்தினால் ஏற்படும் குற்றத்தையும், நண்பர்களுக்குக் கெடுதல் செய்வதால் ஏற்படும் பாவத்தையும் பார்ப்பதில்லையாயினும், ஜனார்தனா! குலநாசத்தினால் ஏற்படும் குற்றத்தை நன்கு உணர்கின்ற நாம், இந்தப் பாவச் செயலிலிருந்து விலகுவது பற்றி ஏன் ஆலோசிக்காமல் இருக்க வேண்டும்? (ஆலோசிக்கவே வேண்டும்.) (38—39)</p>
<p class="Text">குலநாசத்தினால் தொன்றுதொட்டு வருகின்ற குல தர்மங்கள் அழிந்து விடுகின்றன. தர்மம் அழிந்த பிறகு குலம் முழுவதிலும் அதர்மமும் வெகுவாகப் பரவுகிறது. (40)</p>
<p class="Text">ஸ்ரீகிருஷ்ணா! அதர்மம் அதிகமாகப் பெருகுவதால் குலப்பெண்கள் நடத்தை கெட்டுப் போவார்கள். மேலும், வார்ஷ்ணேயா! பெண்கள் நடத்தை கெட்டுப் போனால் வர்ணக்கலப்பு உண்டாகிவிடுகிறது. (41)</p>
<p class="Text">வர்ணக்கலப்பு குலநாசம் செய்தவர்களையும் குலத்தையும் நரகத்திற்கே அழைத்துச் செல்லக்கூடியது. இவர்களுடைய முன்னோர்கள்கூட பிண்டம், நீர்க்கடன் அதாவது சிராத்தம், தர்ப்பணம் — இவற்றை இழந்து வீழ்ச்சியடைவார்கள். (42)</p>
<p class="Text">குலநாசம் செய்பவர்களின் இந்த வர்ணக்கலப்பு ஏற்படுத்துகின்ற குற்றங்களினால், தொன்றுதொட்டு வருகின்ற குல தர்மங்களும் ஜாதி தர்மங்களும் அழிந்துவிடுகின்றன. (43)</p>
<p class="Text">ஜனார்தனா! குலதர்மங்கள் அடியோடு அழிந்துவிட்டபின் மனிதர்களுக்கு அளவற்ற காலம் வரை நரகவாசம் ஏற்படுகிறது என்று நாம் கேள்விப்பட்டிருக்கிறோம். (44)</p>
<p class="Text">அந்தோ பாவம்! நாம் அறிவு பெற்றிருந்தும் பெரும் பாவம் செய்வதற்கு முனைந்திருக்கிறோம். ஏனெனில் ராஜ்யம், சுகம் — இவற்றிற்கு ஆசைப்பட்டு, நம்  உறவினர்களையே கொல்வதற்கு முனைந்துவிட்டோம். (45)</p>
<p class="Text">ஆயுதமின்றியும், எதிர்த்துப் போரிடாமலும் இருக்கின்ற என்னைக் கையில் ஆயுதம் தாங்கிய திருதராஷ்டிர குமாரர்கள் போரில் கொன்றாலும், அதுவும் எனக்கு அதிக நன்மை பயப்பதாகவே ஆகிவிடும்.” (46)</p>
<p class="Text para-style-override-9"><span class="char-style-override-11">ஸஞ்ஜயன் சொல்கிறார்——</span> போர்க்களத்தில் சோகத்தினால் கலங்கிய மனத்துடைய அர்ஜுனன் இவ்விதம் சொல்லி அம்புகளுடன் வில்லை எறிந்துவிட்டுத் தேர்த்தட்டில் உட்கார்ந்து விட்டார். (47)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘அர்ஜுன விஷாத யோகம்’ எனப் பெயர் படைத்த முதல் அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-5">இரண்டாவது அத்தியாயம்</p>
<p class="Sub-Heading">ஸாங்க்ய யோகம்</p>
<p class="Text"><span class="char-style-override-11">ஸஞ்ஜயன் கூறுகிறார்——</span> அவ்விதம் இரக்கம் நிறைந்து நீர் நிரம்பிக் கலங்கிய கண்களுடன் சோகத்தோடு கூடிய அந்த அர்ஜுனனிடம் பகவான் மதுசூதனன் இவ்வாறு கூறினார். (1)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “அர்ஜுனா! தகாத சமயத்தில் இந்த மோகம் எந்தக் காரணத்தினால் உன்னை வந்து அடைந்தது? ஏனெனில், இது சான்றோர்களால் கடைப்பிடிக்கப்படாதது; சுவர்க்கத்தை அளிக்காதது; மேலும் புகழையும் தரவல்லதன்று. (2)</p>
<p class="Text">அர்ஜுனா! அலியின் தன்மையை அடையாதே; உனக்கு இது பொருத்தமானதன்று. பரந்தபா! (எதிரிகளை வாட்டுபவனே!) இழிந்த உள்ளத்தின் தளர்ச்சியை விடுத்துப் போருக்காக எழுந்து நில்.” (3)</p>
<p class="Text"><span class="char-style-override-11">அர்ஜுனன் கூறுகிறார்——</span> “மதுசூதனா! நான் போர்க்களத்தில் எவ்வாறு அம்புகளினால் பாட்டனார் பீஷ்மரையும், ஆசார்யர் துரோணரையும் எதிர்த்துப் போரிடுவேன்? ஏனெனில், பகைவர்களை அழிப்பவனே! அவர்கள் இருவருமே பூஜிக்கத்தக்கவர்கள். (4)</p>
<p class="Text">மேன்மை பொருந்திய ஆசார்யர்களைக் கொல்வதைவிட, இவ்வுலகில் பிச்சை எடுப்பதால் கிடைக்கும் அன்னத்தை உண்பதுகூட மேன்மையைத் தரும். ஏனெனில், ஆசார்யர்களைக் கொன்றாலும் இவ்வுலகில் இரத்தம் கலந்த செல்வம், காம்ய வஸ்துக்கள் — இவற்றின் வடிவிலுள்ள போகங்களைத்தான் அனுபவிக்கப் போகிறேன். (5)</p>
<p class="Text">போரிடுவதா, வேண்டாமா என்ற இவ்விரண்டில் நமக்கு எது சிறந்தது? அல்லது நாம் அவர்களை வெற்றி கொள்வோமா? அல்லது நம்மை அவர்கள் வென்றுவிடுவார்களா? இதையும் அறியோம். எவர்களைக் கொன்று நாம் வாழக்கூட விரும்பவில்லையோ, நம்மவர்களான அந்தத் திருதராஷ்டிர குமாரர்களே நம் முன்னே நம்மை எதிர்த்து நிற்கிறார்கள். (6)</p>
<p class="Text">கோழைத்தனத்தினால் சீரழிந்த ஸ்வபாவம் கொண்டவனும், தர்ம விஷயத்தில் குழம்பிய மனதுடையவனுமான நான் உங்களிடம் கேட்பது என்னவென்றால், எந்தச் சாதனை உறுதியாக மேன்மை பயக்கக்கூடுமோ, அதை எனக்குக் கூறுங்கள். நான் உங்களுடைய சீடன். ஆகவே, உங்களைச் சரணடைந்த எனக்கு அறிவுரை கூறுங்கள். (7)</p>
<p class="Text">ஏனெனில், பூவுலகில் எதிரிகளற்ற தனதானியங்கள் நிறைந்த ராஜ்யத்தையும், தேவர்களுக்கு அதிபதியாக இருப்பதையும் அடைந்தாலும்கூட, எது என்னுடைய புலன்களை வாட வைக்கின்ற சோகத்தைப் போக்கடிக்குமோ, அதை நான் காணவில்லை.” (8)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> அரசே! உறக்கத்தை வென்ற அர்ஜுனன் அந்தர்யாமியான ஸ்ரீகிருஷ்ண பரமாத்மாவிடம் இவ்வாறு கூறிவிட்டுப் பின் ஸ்ரீகோவிந்தனிடம் ‘போர் புரிய மாட்டேன்’ என்று தெளிவாகக் கூறி மௌனமாகிவிட்டார். (9)</p>
<p class="Text">பரதகுலத்தோன்றலே! திருதராஷ்டிரரே! அந்தர்யாமியான ஸ்ரீகிருஷ்ணன் இரண்டு படைகளுக்கும் நடுவில் துயரப்பட்டுக் கொண்டிருக்கும் அர்ஜுனனிடம் சிரித்தாற்போல இந்த வார்த்தைகளைக் கூறினார். (10)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “நீ துக்கப்படத்தகாத மனிதர்களின் பொருட்டு வருந்துகிறாய். மேலும், பண்டிதர்களைப் போன்று பேசுகிறாய். ஆனால், உயிர் போனவர்களுக்காகவும், உயிர் போகாதவர்களுக்காகவும் பண்டிதர்கள் வருந்துவதில்லை. (11)</p>
<p class="Text">இவ்விதம் நான் எப்பொழுதும் இருந்ததில்லை என்பது இல்லவே இல்லை; நீயும் இருந்ததில்லை; இந்த அரசர்களும் இருந்ததில்லை என்பதும் இல்லை; இனி மேலும், நாம் அனைவரும் இருக்கப் போவதில்லை என்பதும் இல்லை. (12)</p>
<p class="Text">எப்படி ஜீவாத்மாவுக்கு இந்த உடலில் இளமையும் வாலிபப்பருவமும் முதுமையும் வருகின்றனவோ, அப்படியே வேறு உடலும் வந்து சேர்கிறது. அவ்விஷயத்தில் தீர புருஷன் கலங்குவதில்லை. (13)</p>
<p class="Text">குந்தியின் மைந்தனே! தட்ப—வெப்பம் மற்றும் சுக—துக்கங்களைக் கொடுக்கக்கூடிய புலன்களுடன், போக விஷயங்களின் சேர்க்கைகள் உண்டாகி அழிபவை; அநித்தியமானவை. ஆகவே, பாரதா! நீ அவற்றைப் பொறுத்துக் கொள். (14)</p>
<p class="Text">ஏனெனில், புருஷர்களில் சிறந்தவனே! சுகதுக்கங்களைச் சமமாக ஏற்கின்ற எந்த தீரனான மனிதனை, புலன்கள் மற்றும் போக விஷயங்களின் சேர்க்கை கலங்க வைப்பதில்லையோ, அவன் மோட்சத்திற்குத் தகுதி பெறுகிறான். (15)</p>
<p class="Text">இல்லாததற்கு இருப்பது என்பது இல்லை. மேலும், உண்மையாக இருப்பதற்கு இல்லாமை என்பதும் இல்லை. இந்த இரண்டின் தத்துவமும் தத்துவஞானிகளால் கண்டறியப்பட்டது. (16)</p>
<p class="Text">அழிவற்றதுதான் என்று அதை அறிந்துகொள். எதனால் காணப்படும் பொருட்கள் அனைத்தும் வியாபிக்கப்பட்டு இருக்கிறதோ, அந்த அழிவற்றதற்கு அழிவை உண்டாக்குவதற்கு எவரும் ஆற்றல் பெற்றவரல்லர். (17)</p>
<p class="Text">அழிவற்ற, விளக்க முடியாத, நித்தியமான ஜீவாத்மாவினுடைய இந்த அனைத்து உடல்களும் அழியக்கூடியவையாகக் கூறப்பட்டுள்ளன. ஆகவே, பரதகுலத்தோன்றலே! அர்ஜுனா! நீ போர் புரிவாயாக. (18)</p>
<p class="Text">எவன் இந்த ஆத்மாவைக் கொல்பவனாக நினைக்கிறானோ மற்றும் எவன் இந்த ஆத்மாவைக் கொல்லப்பட்டவனாக நினைக்கிறானோ, அந்த இருவருமே (உண்மையை) அறியாதவர்கள். ஏனெனில், இந்த ஆத்மா உண்மையில் யாரையும் கொல்வதுமில்லை; யாராலும் கொல்லப்படுவதும் இல்லை. (19)</p>
<p class="Text">இந்த ஆத்மா ஒருபொழுதும் பிறப்பதும் இல்லை; அன்றியும் இறப்பதும் இல்லை. அவ்வாறே முன் உண்டாகிப் பிறகு ஏற்படக்கூடியது என்பதும் இல்லை. ஏனெனில், இந்த ஆத்மா பிறப்பற்றவன்; நித்தியமானவன்; எக்காலத்திலும் உள்ளவன்; பழமையானவன். உடல் கொல்லப்படும் போதும் இந்த ஆத்மா கொல்லப்படுவதில்லை. (20)</p>
<p class="Text">பிருதையின் (குந்தியின்) மைந்தனே, அர்ஜுனா! எந்த மனிதன் இந்த ஆத்மாவை அழிவற்றவன்; நித்தியமானவன்; பிறப்பற்றவன்; மாறுதலற்றவன் என்று அறிகிறானோ, அவன் எவ்வாறு யாரைக் கொல்லச் செய்கிறான்? எப்படி யாரைக் கொல்கிறான்? (21)</p>
<p class="Text">எப்படி மனிதன் நைந்துபோன பழைய துணிகளை நீத்துவிட்டு, வேறு புதிய துணிகளை எடுத்துக் கொள்கிறானோ, அவ்வாறே ஜீவாத்மா நைந்துபோன பழைய உடல்களை நீத்துவிட்டு, வேறு புதிய உடல்களை அடைகிறான். (22)</p>
<p class="Text">இந்த ஆத்மாவை ஆயுதங்கள் வெட்டுவதில்லை; இவனை நெருப்பு எரிப்பதில்லை; இவனைத் தண்ணீர் நனைப்பதில்லை; மேலும், காற்று உலர வைப்பதில்லை. (23)</p>
<p class="Text">இந்த ஆத்மா வெட்டுப்பட முடியாதவன்; எரிக்கப்பட முடியாதவன்; நனைக்கப்பட முடியாதவன்; மேலும் சந்தேகமின்றி உலர்த்தப்பட முடியாதவன்; மற்றும் இந்த ஆத்மா நித்தியமானவன்; எங்கும் நிறைந்தவன்; இயக்கமற்றவன்; ஸ்திரமாக இருப்பவன்; சாசுவதமானவன். (24)</p>
<p class="Text">இந்த ஆத்மா புலன்களுக்குப் புலப்படாதவன்; மனத்தால் சிந்திக்க முடியாதவன்; மேலும், மாறுதல் இல்லாதவன் என்று கூறப்படுகிறது. ஆகையால், அர்ஜுனா! இந்த ஆத்மாவை மேலே கூறியவாறு அறிந்து கொண்டு, நீ வருத்தப்படுவது உசிதமில்லை. (25)</p>
<p class="Text">ஆயினும், இந்த ஆத்மாவை எப்பொழுதும் பிறந்து கொண்டேயிருப்பவன்; அவ்வாறே எப்பொழுதும் இறந்து கொண்டேயிருப்பவன் என்று நீ கருதினாலும்கூட, நீண்ட கைகளை உடையோனே! நீ இவ்வாறு வருத்தப்படுவது நன்றன்று. (26)</p>
<p class="Text">ஏனெனில், (இதன்படி) பிறந்தவனுக்கு இறப்பு நிச்சயமானது; இறந்தவனுக்கும் பிறப்பு நிச்சயம். ஆகவே, தவிர்ப்பதற்கான உபாயமே இல்லாத இந்த விஷயத்தில் நீ துயரப்படுவது தக்கதன்று. (27)</p>
<p class="Text">அர்ஜுனா! எல்லா உயிரினங்களும் பிறப்பிற்குமுன் தென்படாதனவாக இருந்தன. மேலும், இறப்பிற்குப் பின்னும் தென்படாமலே போகக்கூடியன. நடுவில் மட்டுமே தென்படுகின்றன. பிறகு, இந்நிலையில் ஏன் வருத்தப்பட வேண்டும்? (28)</p>
<p class="Text">யாரோ ஒரு மகாபுருஷன்தான் இந்த ஆத்மாவை ஆச்சரியமாகப் பார்க்கிறான். மேலும், அவ்வாறே வேறு ஒரு மகாபுருஷன்தான் இந்தத் தத்துவத்தை ஆச்சரியமாக வர்ணிக்கிறான். மற்றும் வேறொரு தகுதி பெற்றவன்தான் ஆத்மாவை ஆச்சரியமாகக் கேட்கிறான். மேலும், யாராவது ஒருவன் அப்படிக் கேட்டாலும் ஆத்மாவை அறியவே மாட்டான். (29)</p>
<p class="Text">அர்ஜுனா! இந்த ஆத்மா எல்லோருடைய உடலிலும் எப்பொழுதும் கொல்லப்பட முடியாதவன். ஆகவே, எல்லா உயிரினங்களுக்காகவும் நீ வருந்துவது தகுந்ததன்று. (30)</p>
<p class="Text">அவ்வாறே தன்னுடைய தர்மம் என்று பார்த்தாலும் நீ பயப்படக்கூடாது. ஏனெனில், க்ஷத்திரியனுக்குத் தர்ம சம்மதமான போரைக் காட்டிலும் வேறு ஒரு மேன்மை தரும் கடமை கிடையாது. (31)</p>
<p class="Text">பார்த்தா! தானாகவே நேர்ந்திருக்கிறதும் திறந்து வைக்கப்பட்டுள்ளதுமான சுவர்க்கவாயில் வடிவான இத்தகைய யுத்தத்தை பாக்கியமுடைய க்ஷத்திரியர்கள்தான் அடைகிறார்கள். (32)</p>
<p class="Text">ஆகவே, இந்த தர்மத்தோடு கூடிய யுத்தத்தை நீ செய்யவில்லையானால், அப்போது ஸ்வதர்மத்தையும் புகழையும் இழந்து பாவத்தை அடைவாய். (33)</p>
<p class="Text">மேலும், அனைவரும் உன்னுடைய நீண்டகாலம் இருக்கக் கூடிய இகழ்ச்சியைப் பற்றிக் கூடப் பேசுவார்கள். மேலும், கௌரவம் உடையவனுக்கு இகழ்ச்சி மரணத்தைக் காட்டிலும் அதிகமான துன்பத்தைக் கொடுக்கக்கூடியது. (34)</p>
<p class="Text">மேலும், எவர்களுடைய பார்வையில் நீ முன்னர் மிகவும் பெருமை பெற்றவனாக இருந்துவிட்டு, இப்பொழுது தாழ்வை அடைவாயோ, அந்த மகாரதிகள் உன்னை பயத்தினால் யுத்தத்திலிருந்து பின்வாங்கியவனாக நினைப்பார்கள். (35)</p>
<p class="Text">உன்னுடைய எதிரிகள் உன்னுடைய திறமையை நிந்தித்துப் பலவிதமான கூறத்தகாத வார்த்தைகளையும் கூறுவார்கள். அதைவிட அதிகத் துயரம் கொடுக்கக்கூடியது வேறு என்ன இருக்கும்? (36)</p>
<p class="Text">கொல்லப்பட்டாலோ சுவர்க்கத்தை அடைவாய்; வெற்றி பெற்றாலோ புவியை அனுபவிப்பாய். ஆகையினால், அர்ஜுனா! நீ யுத்தத்தின் பொருட்டு உறுதியாக நிச்சயித்துக் கொண்டு எழுந்திரு. (37)</p>
<p class="Text">வெற்றி—தோல்விகளையும், லாப—நஷ்டங்களையும், சுக—துக்கங்களையும் சமமாகக் கருதி, அதற்குப்பின் யுத்தத்திற்குத் தயாராவாயாக. இவ்விதம் யுத்தம் செய்வதால் நீ பாவத்தை அடையமாட்டாய். (38)</p>
<p class="Text">பார்த்தா! இந்த புத்தி உனக்கு ஞானயோக விஷயத்தில் கூறப்பட்டது. இனி, இதனைக் கர்மயோக  விஷயத்தில் கேள். அந்த புத்தியோடு கூடியவனாக ஆகிக் கர்மபந்தத்தை முழுமையாக விலக்கி விடுவாய்; அதாவது, முற்றிலும் அழித்துவிடுவாய். (39)</p>
<p class="Text">இந்தக் கர்மயோகத்தில் ஆரம்பம் அதாவது விதை அழிவது என்பது இல்லை; நேரெதிரான விளைவும் இல்லை. இந்தக் கர்மயோகம் என்கிற தர்மத்தைச் சிறிதளவு கைக்கொள்வதும்கூட பெரியதான பிறப்பு, இறப்பு என்ற பயத்திலிருந்து காப்பாற்றுகிறது. (40)</p>
<p class="Text">அர்ஜுனா! இந்தக் கர்மயோகத்தில் தீர்மானமான புத்தி ஒன்றுதான் இருக்கிறது. ஆனால், ஒரு விஷயத்திலும் நிச்சயபுத்தி இல்லாத, விவேகமற்ற, பயனில் ஆசையுள்ள மனிதர்களுடைய புத்திகள் நிச்சயமாகப் பலநோக்கங்கள் உடையனவாகவும் முடிவற்றவையாகவும் இருக்கின்றன. (41)</p>
<p class="Text">அர்ஜுனா! போகங்களில் மூழ்கியவர்களும், சுவர்க்கமே மேலானது என்று நினைப்பவர்களும், கர்மங்களின் பயன்களைப் புகழ்ந்துரைக்கும் வேதவாக்கியங்களிலேயே பிரியம் வைத்து வேறொன்றும் இல்லை என்று வாதம் செய்கின்றவர்களுமான அறிவிலிகள், கர்மங்களின் பயனான பிறவியை அளிக்கின்ற போகங்கள் மற்றும் செல்வங்கள் பெறுவதற்குரிய பலவகையான கர்மங்களைக் கூறுகின்ற மலர்போலக் கவர்ச்சியுள்ள எந்தப் பேச்சை எடுத்துப் பேசுகிறார்களோ, அந்தப் பேச்சினால் மனம் அபகரிக்கப்பட்டு போகத்திலும் செல்வத்திலும் மிகுந்த பற்றுள்ளவர்களுக்கு பரமாத்மாவிடம் நிச்சயமான கருத்துள்ள புத்தி நிலைபெற்றிருப்பதில்லை. (42—44)</p>
<p class="Text">அர்ஜுனா! மேலே கூறியபடி வேதங்கள் முக்குணங்களின் செயல்களான போகங்களையும், அவற்றின் சாதனை முறைகளையும் பற்றிக் கூறுபவை. ஆகவே, நீ அந்த போகங்களிலும் அவற்றின் சாதனங்களிலும் பற்று கொள்ளாதவனாக, மகிழ்ச்சி—துயரம் முதலிய இரட்டைகளுக்கு ஆட்படாதவனாக, நித்தியப் பொருளான பரமாத்மாவிடம் நிலைபெற்று யோகக்ஷேமத்தை — பொருள் சேர்ப்பது, காப்பது என்பதை — விரும்பாதவனாகத் தனக்கு வசப்பட்ட மனமுடையவனாக ஆகக்கடவாய். (45)</p>
<p class="Text">எல்லாப் புறங்களிலும் நிறைந்த நீர்நிலையை அடைந்த பிறகு சிறிய நீர்நிலையினால் மனிதனுக்கு எவ்வளவு பயன் இருக்கிறதோ, பிரம்மத்தைத் தத்துவரீதியாக அறிந்த பிராமணனுக்கு அனைத்து வேதங்களினாலும் அவ்வளவு பயன்தான் கிடைக்கும். (பெரிய நீர்நிலையை அடைந்தவனுக்குக் கிணறு, குளம் போன்ற சிறிய நீர்நிலைகள் தேவையற்றுப் போவதுபோல் பிரம்மானந்தத்தைப் பெற்ற பிறகு, ஆனந்தத்தைப் பெறுவதற்காக வேதங்கள் தேவைப்படுவதில்லை.) (46)</p>
<p class="Text">உனக்குக் கர்மங்களை ஆற்றுவதில்தான் பொறுப்பு உண்டு. அவற்றின் பயன்களில் ஒருக்காலும் உரிமையில்லை. ஆகவே, நீ கர்மங்களின் பயன்களைக் கோருவதற்குக் காரணமாக ஆகாதே. மேலும், உனக்குக் கர்மங்களை ஆற்றாமல் இருப்பதிலும் பற்று இருக்கக்கூடாது. (47)</p>
<p class="Text">அர்ஜுனா! பற்றினைத் துறந்து மேலும் கைகூடுவது, கைகூடாமலிருப்பது என்பதில் சமநோக்குடையவனாக இருந்து, யோகத்தில் நிலைபெற்றுச் செய்யவேண்டிய கர்மங்களைச் செய். சமபாவனைதான் யோகம் என்று கூறப்படுகிறது. (48)</p>
<p class="Text">இந்தச் சமபாவனையான புத்தியோகத்தைக் காட்டிலும் பயன் கருதிச் செய்யப்படும் கர்மம் மிகவும் தாழ்ந்த ரகத்தைச் சேர்ந்தது. ஆகவே, அர்ஜுனா! சமபுத்தியில் தஞ்சமடைவாய். ஏனெனில், பலனுக்குத் தம்மைக் காரணமாக்கிக் கொள்கிறவர் இரக்கத்துக்குரியவராவர். (49)</p>
<p class="Text">சமபுத்தியுடையவன், புண்ணியம், பாவம் என்ற இரண்டையும் இவ்வுலகிலேயே விட்டுவிடுகிறான். அதாவது, அவற்றிலிருந்து விடுபடுகிறான். இதனால், நீ சமத்துவ யோகத்தில் ஈடுபட்டிரு. இந்தச் சமத்துவரூப யோகம்தான் கடமையை ஆற்றுவதில் திறமையாகும் — கர்மபந்தத்திலிருந்து விடுபடுவதற்கு உபாயமாகும். (50)</p>
<p class="Text">ஏனெனில், சமபுத்தியுடைய ஞானிகள் கர்மத்தினால் உண்டாகும் பயனைத் தியாகம் செய்து, பிறப்பு என்ற பந்தத்திலிருந்து விடுபட்டு, மாறுதல்களற்ற பரமபதத்தை அடைகிறார்கள். (51)</p>
<p class="Text">எப்பொழுது உன்னுடைய புத்தி மோகம் என்ற சேற்றை முற்றிலுமாகக் கடந்து விடுகிறதோ, அப்பொழுது நீ கேட்டது பற்றியும், கேட்கப்படுகிறவை பற்றியும், இவ்வுலக—பரலோகங்களில் ஏற்படும் அனைத்துப் போகங்களிலிருந்தும் வைராக்கியத்தை அடைவாய். (52)</p>
<p class="Text">பற்பல வசனங்களைக் கேட்டுச் சஞ்சலமாகியுள்ள உன்னுடைய புத்தி, எப்பொழுது பரமாத்மாவிடம் அசையாமல் மேலும் திடமாக நிலைபெறுகிறதோ, அப்பொழுது யோகத்தை அடைவாய் — நீ பரமாத்மாவிடம் நிரந்தரமாக ஒன்றிவிடுவாய்.” (53)</p>
<p class="Text"><span class="char-style-override-11">அர்ஜுனன் கேட்கிறார்——</span> “கேசவா! சமாதியில் நிலைபெற்றுப் பரமாத்மாவை அடைந்த ஸ்திரபுத்தி உள்ளவனின் இலக்கணம் என்ன? இந்த ஸ்திரபுத்தியுள்ள புருஷன் எப்படிப் பேசுவான்? எப்படி உட்காருவான்? மேலும் எப்படி நடப்பான்?” (54)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “அர்ஜுனா! எப்பொழுது இந்த மனிதன் மனத்திலுள்ள எல்லா ஆசைகளையும் அறவே துறக்கிறானோ, மேலும் ஆத்மாவினால் ஆத்மாவிடமே ஆனந்தமாக இருக்கிறானோ, அப்பொழுது அவன் ஸ்திதப்ரக்ஞன் என்று கூறப்படுகிறான். (55)</p>
<p class="Text">துன்பங்கள் நேர்கையில் எவனுடைய மனம் கலங்குவது இல்லையோ, சுகங்களை அடையும்போது அவற்றில் சிறிதுகூட ஆசை கொள்வதில்லையோ, எவனுக்கு விருப்பு, பயம், கோபம் ஆகிய இவை முற்றும் அற்றுப்போயினவோ, அத்தகைய முனிவன் ஸ்திதப்ரக்ஞன் என்று கூறப்படுகிறான். (56)</p>
<p class="Text">எவன் ஒருவன் அனைத்திலும் பாசம் வைக்காமல் அந்தந்த நல்ல அல்லது கெட்ட பொருளை அடைந்து மகிழ்வதும் இல்லையோ, வெறுப்பதுமில்லையோ, அவனுடைய புத்தி ஸ்திரமானது. (57)</p>
<p class="Text">ஆமை, எல்லாப் பக்கங்களிலிருந்தும் தனது உறுப்புக்களை உள்ளிழுத்துக் கொள்வதுபோல, எப்போது இந்த மனிதன் புலன்நுகர்ப் பொருட்களிலிருந்து புலன்களை முற்றிலும் இழுத்துக் கொள்கிறானோ, அப்போது அவனுடைய புத்தி ஸ்திரமானது என்று புரிந்துகொள்ள வேண்டும். (58)</p>
<p class="Text">புலன்களின் மூலம் போகப் பொருட்களை ஏற்றுக் கொள்ளாத மனிதனுடைய புலன்நுகர் பொருட்கள் மட்டுமே விலகுகின்றன. ஆனால், அவற்றில் தங்கியுள்ள பற்று விலகுவதில்லை. இந்த ஸ்திதப்ரக்ஞனுக்கோ பரமாத்மாவைத் தரிசித்தப் பிறகு, அப்பற்றும் விலகிவிடுகிறது. (59)</p>
<p class="Text">அர்ஜுனா! பற்று அழியாததால் கலக்குபவையான புலன்கள் முயற்சியுள்ள புத்திசாலியான மனிதனின் மனத்தைக் கூட பலவந்தமாக இழுத்துச் சென்று விடுகின்றன. (60)</p>
<p class="Text">அந்த அனைத்துப் புலன்களையும் வசப்படுத்தி ஒருமுகப்படுத்திய சித்தமுடையவன் என்னையே பரமகதியாகக் கொண்டு தியானத்தில் அமர வேண்டும். ஏனெனில், எவனுடைய புலன்கள் வசப்பட்டு இருக்கின்றனவோ, அவனுடைய புத்தி ஸ்திரமாகிறது. (61)</p>
<p class="Text">புலன்நுகர்ப் பொருட்களைச் சிந்தித்துக் கொண்டிருக்கின்ற மனிதனுக்கு, அவ்விஷயங்களில் பற்று ஏற்படுகிறது; பற்றிலிருந்து ஆசை உண்டாகிறது; ஆசையிலிருந்து (ஆசைக்கு இடையூறு வருவதனால்) கோபம் உண்டாகிறது. (62)</p>
<p class="Text">கோபத்தினால் மிகுந்த அறிவின்மை ஏற்படும்; அறிவின்மையால் நினைவு தடுமாற்றம் உண்டாகிறது; நினைவு தடுமாறுவதனால் புத்தி அதாவது விவேகத்தின் அழிவு உண்டாகிறது; விவேகம் அழிவதனால் மனிதன் தன் நிலையிலிருந்து வீழ்ச்சியடைகிறான். (63)</p>
<p class="Text">ஆனால், தன்வசப்பட்ட மனத்துடைய சாதகன் விருப்பு—வெறுப்புகளின்றித் தன்னால் வசப்படுத்தப்பட்ட புலன்கள் மூலம் போக விஷயங்களில் சஞ்சரித்துக் கொண்டு உள்ளத்தெளிவை அடைகிறான். (64)</p>
<p class="Text">உள்ளத்தெளிவு ஏற்பட்டுவிட்டால், இவனுடைய எல்லா துக்கங்களுக்கும் அழிவு ஏற்பட்டுவிடும். தெளிவடைந்த மனமுள்ள கர்மயோகியின் புத்தி விரைவிலேயே எல்லா விஷயங்களிலிருந்தும் விலகிப் பரமாத்மா ஒன்றிலேயே நன்கு ஸ்திரமாகிவிடுகிறது. (65)</p>
<p class="Text">மனத்தையும் புலன்களையும் வெற்றி கொள்ளாதவனுக்கு நிச்சயமான புத்தி இருக்காது. உறுதியான புத்தியற்றவனுக்கு மனத்தில் பாவனையும் தோன்றாது. அவ்வாறே, பாவனை அற்றவனுக்கு அமைதியும் கிடைக்காது. அமைதியற்றவனுக்குச் சுகம் ஏது? (66)</p>
<p class="Text">ஏனெனில், நீரில் போய்க் கொண்டிருக்கும் ஓடத்தைக் காற்று அடித்துக் கொண்டு போவதுபோல, போகங்களில் சஞ்சரிக்கின்ற புலன்களில் எந்த ஒரு புலனுடன் மனம் ஒட்டியிருக்கிறதோ, அந்த ஒரே புலன் மனம் வசப்படாத இந்த மனிதனின் புத்தியைக் கவர்ந்து செல்கிறது. (67)</p>
<p class="Text">ஆகையால், நீண்ட புஜங்கள் உடையவனே! (அர்ஜுனா!) எந்த மனிதனுடைய புலன்கள் புலன்களுக்குரிய போகப் பொருட்களிலிருந்து எல்லாவிதங்களிலும் மீட்கப்பட்டு விட்டனவோ, அவனுடைய புத்தி ஸ்திரமானது. (68)</p>
<p class="Text">அனைத்து உயிரினங்களுக்கும் எது இரவுபோல இருக்கிறதோ, அந்த நித்தியமான, ஞானவடிவான பரமானந்தத்தை அடைவதில் ஸ்திதப்ரக்ஞனான யோகி விழித்திருக்கிறான். மேலும், எதில் அழியும் தன்மையுடைய உலகியல் இன்பங்களை அடைவதில் அனைத்து உயிரினங்களும் விழித்திருக்கின்றனவோ, பரமாத்மாவின் தத்துவத்தை உணர்கின்ற முனிவருக்கு, அது இரவுபோல ஆகின்றது. (69)</p>
<p class="Text">எவ்விதம் எல்லாப் பக்கங்களிலிருந்தும் நீர் நிறைந்தும் அசைவில்லாமல் இருக்கும் கடலில் பல ஆறுகள் அதைக் கலங்கச் செய்யாமலேயே கலந்து விடுகின்றனவோ, அதேபோல ஸ்திதப்ரக்ஞனான மனிதனை அனைத்து போகங்களும் எவ்வித மாறுதலும் உண்டுபண்ணாமலேயே வந்து அடைகின்றன. அவனே மேலான அமைதியை அடைகிறான். போகங்களை விரும்புபவன் அமைதியை அடைவதில்லை. (70)</p>
<p class="Text">எந்த மனிதன் அனைத்து விருப்பங்களையும் துறந்துவிட்டு மமதை இல்லாதவனாக, அகங்காரமற்றவனாக, சிறிதளவு ஆசையும் இல்லாதவனாக சஞ்சரிக்கிறானோ, அவனே அமைதியை அடைகிறான். அதாவது, அவனே சாந்தியைப் பெறுகிறான். (71)</p>
<p class="Text para-style-override-9">அர்ஜுனா!  இதுதான்  பிரம்மத்தை  அடைந்தவனின் நிலை. இதை அடைந்தபின் யோகி ஒருபோதும் மோகம் அடைவதில்லை. மேலும், உயிர் பிரியும் நேரத்திலும் இந்தப் பிரம்ம நிலையிலேயே நிலைபெற்றுப் பிரம்மானந்தத்தை அடைகிறான்.” (72)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘ஸாங்க்ய யோகம்’ எனப் பெயர் படைத்த இரண்டாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-6">மூன்றாவது அத்தியாயம்</p>
<p class="Sub-Heading">கர்ம யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “ஜனார்தனா! கர்மத்தைக் காட்டிலும் ஞானம் சிறந்தது என்று உங்களால் கருதப்பட்டால், கேசவா! பின்னர் ஏன் என்னைப் பயங்கரமான கர்மத்தில் ஈடுபடுத்துகிறீர்கள்? (1)</p>
<p class="Text">குழம்பியது போன்ற பேச்சினால் என் புத்தியைக் கலக்குகிறீர்கள் போலிருக்கிறதே! எதனால் நான் மேன்மையை அடைவேனோ, அந்த ஒன்றைத் தீர்மானித்துக் கூறுங்கள்.” (2)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “பாவமற்றவனே! இவ்வுலகில் என்னால் இருவகைகள் கொண்ட நிஷ்டைகள் முன்பே கூறப்பட்டன. அவற்றில் ஸாங்க்ய யோகிகளுக்கு நிஷ்டை ஞானயோகத்தினாலும், யோகிகளுக்கு நிஷ்டை கர்மயோகத்தினாலும் அமைகிறது. (3)</p>
<p class="Text">மனிதன் கர்மங்களைச் செய்ய ஆரம்பிக்காமல் இருப்பதாலேயே நிஷ்கர்ம நிலையை — கர்மயோக நிஷ்டையை — அடைவதில்லை. கர்மங்களைச் செய்யாமல் துறப்பதாலேயே ஸித்தியை, அதாவது ஸாங்க்யயோக நிஷ்டையையும் பெறுவதில்லை. (4)</p>
<p class="Text">சந்தேகமின்றி எந்த ஒருவனும் எக்காலத்திலும் ஒருகணம்கூடச் செயல் புரியாமல் இருப்பதில்லை. ஏனெனில், மனித சமுதாயம் அனைத்தும் பிரகிருதியிலிருந்து உண்டான குணங்களால் தன்வசமிழந்து வேறு வழியின்றிச் செயல் செய்யத் தூண்டப்படுகிறது. (5)</p>
<p class="Text">அறிவிலியான எவன் புலன்கள் அனைத்தையும் வலுவில் (வெளித்தோற்றத்தில்) அடக்கிவிட்டு, மனத்தினால் அந்தப் புலன்நுகர்ப்பொருட்களை நினைத்துக் கொண்டிருக்கிறானோ, அவன் பொய் நடத்தையுள்ளவன் (ஆஷாடபூதி) எனக் கூறப்படுகிறான். (6)</p>
<p class="Text">ஆனால், அர்ஜுனா! எவனொருவன் மனத்தினால் புலன்களை வசப்படுத்திப் பற்றில்லாதவனாக, எல்லாப் புலன்களாலும் கர்மயோகத்தைக் கடைப்பிடிக்கிறானோ, அவனே சிறந்தவன். (7)</p>
<p class="Text">நீ, சாஸ்திரங்களால் விதிக்கப்பட்ட கர்மங்களை ஆற்றுவாயாக. ஏனெனில், கர்மங்கள் செய்யாமல் இருப்பதைக் காட்டிலும் கர்மங்களை ஆற்றுவது சிறந்தது. மேலும், கர்மம் செய்யாமல் இருப்பதால், உனக்கு உடலைப் பேணுவதுகூட சாத்தியமாகாது. (8)</p>
<p class="Text">யாகத்தின் பொருட்டுச் செய்யப்படுகின்ற கர்மம் தவிர, வேறு செயல்களில் ஈடுபடுவதனாலேயே இம்மனித சமுதாயம் கர்மங்களால் பந்தப்படுகிறது. (ஆகையால்,) அர்ஜுனா! பற்றுதலில்லாமல் அந்த யாகத்தின் பொருட்டே கடமையை நன்கு ஆற்றுவாயாக. (9)</p>
<p class="Text">கல்பத்தின் ஆரம்பத்தில் பிரஜைகளின் தலைவரான பிரம்மதேவர் யாகங்களுடன் மக்களைப் படைத்துவிட்டுக் கூறினார்—— நீங்கள் இந்த வேள்வியின் மூலம் பல்கிப் பெருகுங்கள். இந்த வேள்வி உங்களுக்கு, நீங்கள் விரும்பிய போகத்தைத் தருவதாக ஆகட்டும். (10)</p>
<p class="Text">இந்த வேள்வியினால் தேவதைகளை வளரச் செய்யுங்கள். அந்த தேவதைகள் உங்களை வளரச் செய்யட்டும். தன்னலம் கருதாத தன்மையுடன் ஒருவர் மற்றொருவரை வளரச் செய்து, நீங்கள் மேலான நன்மையை அடைவீர்களாக. (11)</p>
<p class="Text">வேள்வியினால் வளர்ச்சியடைந்த தேவதைகள், உங்களுக்குக் கேட்காமலேயே விரும்பிய போகங்களை நிச்சயமாகக் கொடுப்பார்கள். இவ்விதம் அவர்களால் கொடுக்கப்பட்ட போகங்களை, அவர்களுக்கு அர்ப்பணம் செய்யாமல் எவனொருவன் அனுபவிக்கிறானோ, அவன் திருடனே. (12)</p>
<p class="Text">வேள்வியில் மீதமாக எஞ்சிய உணவை உண்கின்ற சான்றோர்கள், எல்லாப் பாவங்களிலிருந்தும் விடுபடுகிறார்கள். ஆனால், எந்தப் பாவிகள் தம் உடலைப் பேணுவதற்காகவே உணவைச் சமைக்கிறார்களோ, அவர்கள் பாவத்தையே உண்கிறார்கள். (13)</p>
<p class="Text">உயிரினங்களனைத்தும் உணவிலிருந்து உண்டாகின்றன. மழையிலிருந்து உணவின் உற்பத்தி ஏற்படுகிறது. மழை வேள்வியிலிருந்து உண்டாகிறது. வேள்வி விதிக்கப்பட்ட கர்மங்களிலிருந்து உண்டாகிறது. கர்மங்களின் தொகுப்பு வேதத்தில் உண்டாவது. மேலும், வேதம் அழிவற்ற பரமாத்மாவிடம் தோன்றியது என்று தெரிந்துகொள். ஆகவே, எங்கும் நிறைந்த அழிவற்ற பரப்பிரம்ம பரமாத்மா எப்பொழுதும் வேள்வியில் நிலைபெற்றிருக்கிறார் (என்பது இதிலிருந்தே தெரிகிறது). (14—15)</p>
<p class="Text">பார்த்தா! எவனொருவன் இவ்வுலகில் இவ்வாறு பரம்பரையாகத் தொடங்கி வைக்கப்பட்ட படைப்புச் சக்கரத்திற்கு அனுகூலமாகப் பின்பற்றி நடக்கவில்லையோ — தன் கடமையை ஆற்றவில்லையோ — புலன்கள் மூலம் போகங்களில் இன்புற்றிருக்கும் அந்தப் பாவ வாழ்க்கை உடையவன் வீணே வாழ்கிறான். (16)</p>
<p class="Text">ஆனால், எந்த மனிதன் ஆத்மாவிலேயே இன்புற்றிருப்பவனாகவும், மேலும் ஆத்மாவிலேயே திருப்தி கொண்டவனாகவும், ஆத்மாவிலேயே மகிழ்பவனாகவும் இருக்கிறானோ, அவனுக்குச் செய்ய வேண்டிய செயல் எதுவும் இல்லை. (17)</p>
<p class="Text">அந்த மாமனிதன், இவ்வுலகில் கர்மங்களைச் செய்வதாலும் எந்தவிதமான பயனும் இல்லை; கர்மங்களைச் செய்யாவிட்டாலும் ஒரு பயனுமில்லை. அவ்வாறே உயிரினங்கள் அனைத்திலும் எதிலுமே அவனுக்குத் தனக்காக ஆக வேண்டியது என்ற தொடர்பு சிறிதுகூட இல்லை. (18)</p>
<p class="Text">ஆகவே, பற்றின்றி எப்பொழுதும் ஆற்ற வேண்டிய கடமையைச் செவ்வனே நிறைவேற்றிக் கொண்டிரு. ஏனெனில், பற்றின்றிக் கர்மங்களைச் செய்கின்ற மனிதன் பரமாத்மாவை அடைகிறான். (19)</p>
<p class="Text">ஜனகர் முதலிய ஞானிகளும் பற்றின்றிக் கர்மங்களைச் செய்ததன் மூலமே சிறந்த பேற்றை அடைந்தனர். அவ்விதமே உலகத்திற்கு வழிகாட்டுவது என்பதை நன்கு மனத்தில் கொண்டு, நீயும் கர்மங்களைச் செய்வதுதான் உனக்கு உரிய செயலாகும். (20)</p>
<p class="Text">உயர்ந்த மனிதன் எதை எதைச் செய்கிறானோ, ஏனையோரும் அதை அதையே செய்வர். அவன் எதைச் சான்றாக எடுத்துக்காட்டுகிறானோ, மனித சமுதாயம் அனைத்தும் அதையே பின்பற்றி நடக்கிறது. (21)</p>
<p class="Text">அர்ஜுனா! எனக்கு மூவுலகங்களிலும் செய்ய வேண்டிய கடமை ஒன்றுமில்லை; அடைய வேண்டியது எதுவும் அடையப்படாமலும் இல்லை. ஆயினுங்கூட நான் கர்மா செய்வதிலேயேதான் ஈடுபட்டுள்ளேன். (22)</p>
<p class="Text">ஏனெனில், பார்த்தா! ஒருக்கால் நான் கவனத்துடன் கர்மங்களில் ஈடுபடாமல் இருந்தால் பெரிய தீங்கு விளையும். ஏனெனில், மனிதர்கள் எல்லாவிதங்களிலும் என்னுடைய வழியையே பின்பற்றுகிறார்கள். (23)</p>
<p class="Text">நான் கர்மங்களைச் செய்யாமல்விட்டால் இம்மனிதர்கள் அனைவரும் சீர்குலைந்து போவார்கள். மேலும், நான் சீர்குலைவு செய்கிறவனாகவும், இம்மாந்தர் அனைவரையும் அழிப்பவனாகவும் ஆவேன். (24)</p>
<p class="Text">பரதகுலத் தோன்றலே! கர்மங்களில் பற்று கொண்ட அஞ்ஞானிகள் எவ்விதம் கர்மங்களைச் செய்கிறார்களோ, பற்றில்லாத தத்துவஞானியும் உலகத்திற்கு வழிகாட்டுதலைச் செய்ய விரும்பி, அவ்விதமே கர்மங்கள் செய்யவேண்டும். (25)</p>
<p class="Text">பரமாத்ம ஸ்வரூபத்தில் நிலைத்து நிற்கின்ற ஞானி, சாஸ்திரங்களில் விதிக்கப்பட்ட கர்மங்களைப் பற்றோடு செய்யும் அஞ்ஞானிகளின் புத்தியில் குழப்பத்தை, அதாவது கர்மங்களை ஆற்றுவதில் சிரத்தையின்மையை உண்டாக்கக் கூடாது. மாறாக, தானும் சாஸ்திரங்களில் விதிக்கப்பட்ட கர்மங்களைச் செவ்வனே ஆற்றி, அவர்களையும் செய்யும்படி செய்யவேண்டும். (26)</p>
<p class="Text">எல்லாச் செயல்களும் எல்லாவிதங்களிலும் பிரகிருதியின் குணங்களால் செய்யப்படுகின்றன. ஆயினும், அகங்காரத்தால் மழுங்கிய அறிவை உடைய அஞ்ஞானி ‘நான் கர்த்தா’ என்று நினைத்துக் கொள்கிறான். (27)</p>
<p class="Text">ஆனால், நீண்ட புஜங்கள் உடையவனே! குணங்களின் பிரிவு, கர்மங்களின் பிரிவு — இவற்றின் தத்துவம் அறிந்த ஞானயோகி குணங்கள் அனைத்தும் குணங்களில் செயல்படுகின்றன என்று அறிந்து, அவற்றில் பற்றுகொள்ளாது இருக்கிறான். (28)</p>
<p class="Text">பிரகிருதியில் உண்டான குணங்களால் மிக்க மயக்கம் அடைந்துள்ள மனிதர்கள் குணங்களிலும் கர்மங்களிலும் ஈடுபடுகிறார்கள். முற்றும் அறிந்திராத குறைமதியுடைய அந்த அஞ்ஞானிகளை முழுமையான அறிவு பெற்றுள்ள ஞானி தடுமாறச் செய்யலாகாது. (29)</p>
<p class="Text">அந்தர்யாமியான பரமாத்மாவாகிய என்னிடம் ஒன்றிய மனத்துடன் எல்லாக் கர்மங்களையும் என்னிடம் அர்ப்பணம் செய்துவிட்டு, ஆசையற்றவனாக, மமகாரமற்றவனாக, மேலும் தாபமற்றவனாக ஆகி யுத்தம் செய். (30)</p>
<p class="Text">எந்த மனிதர்கள் குற்றங்குறை காணாதவர்களாக, சிரத்தை உடையவர்களாக, என்னுடைய இக்கொள்கையை எப்பொழுதும் பின்பற்றுகிறார்களோ, அவர்களும் அனைத்துக் கர்மங்களில் இருந்தும் விடுபடுகிறார்கள். (31)</p>
<p class="Text">ஆனால், எந்த மனிதர்கள் என்னிடம் குறை காண்பவர்களாக என்னுடைய இந்தக் கருத்தை  ஏற்று நடப்பதில்லையோ, அந்த மூடர்களை முழுமையான ஞானத்தில் அறிவு மயக்கம் அடைந்தவர்கள் என்றும், சீரழிந்து போனவர்கள் என்றும் அறிந்து கொள். (32)</p>
<p class="Text">எல்லா உயிரினங்களும் இயல்பை அடைகின்றன. அதாவது, தம் இயல்புக்கேற்றவாறு தம் வசமின்றிச் செயல் புரிகின்றன. ஞானியும் தமது இயல்புக்கேற்றவாறு செயல்புரிகிறார் என்றால் இதில் ஒருவரது பலவந்தமான பிடிவாதம் என்ன செய்யும்? (33)</p>
<p class="Text">ஒவ்வொரு புலனுக்குரிய நுகர்ச்சிப் பொருளிலும் விருப்பு—வெறுப்புகள் மறைந்து இருக்கின்றன. மனிதன் அவ்விரண்டின் பிடியிலும் அகப்படக்கூடாது. ஏனெனில், அவ்விரண்டும்தான் இவனுடைய மேன்மைப் பாதையில் இடையூறு விளைவிக்கும் பெரும் எதிரிகள். (34)</p>
<p class="Text">நன்கு கடைப்பிடிக்கப்பட்ட பிறருடைய தர்மத்தைக் காட்டிலும் குணக்குறைவிருப்பினும், தன்னுடைய தர்மம் மிகவும் உயர்ந்தது. ஸ்வதர்மத்தைக் கடைப்பிடிப்பதில் இறப்பதும் மேன்மையே தரும். பிறருடைய தர்மம் பயத்தை விளைவிக்கும்.” (35)</p>
<p class="Text"><span class="char-style-override-11">அர்ஜுனன் கேட்கிறார்——</span> “கிருஷ்ணா! பின் இந்த மனிதன், தான் விரும்பாவிட்டாலும் பலவந்தமாகத் தூண்டப்பட்டவன் போல எதனால் ஏவப்பட்டுப் பாவத்தைச் செய்கிறான்?” (36)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “ரஜோ குணத்திலிருந்து உண்டாகிய இந்தக் காமம்தான் கோபமாகும். இது பெருந்தீனிக்காரன். போகங்களில் ‘போதும்’ என்ற எண்ணம் இல்லாதவன். மேலும் பெரிய பாவி. இதையே, இந்த விஷயத்தில் பகைவனாக அறிந்து கொள். (37)</p>
<p class="Text">எவ்விதம் புகையால் நெருப்பும், அழுக்கினால் கண்ணாடியும் மறைக்கப்படுகிறதோ, மேலும், எவ்விதம் கருப்பையினால் — தசைமூட்டத்தினால் — கரு மறைக்கப்படுகிறதோ, அவ்விதமே அந்தக் காமத்தினால் இந்த ஞானம் மறைக்கப்பட்டிருக்கிறது. (38)</p>
<p class="Text">மேலும், அர்ஜுனா! திருப்தி அடையாத நெருப்பைப் போன்றதும், காமம் என்ற வடிவத்தில் உள்ளதும், ஞானிகளுக்கு என்றுமே பகைவனுமாகிய இந்தக் காமத்தினால் மனிதனுடைய ஞானம் மறைக்கப்பட்டிருக்கிறது. (39)</p>
<p class="Text">புலன்கள், மனம், புத்தி — இவையெல்லாம் இந்தக் காமத்தின் இருப்பிடம் என்று சொல்லப்படுகிறது. இந்தக் காமம்தான் மனம்—புத்தி—புலன்களைக் கொண்டு ஞானத்தை மறைத்து, ஜீவாத்மாவை மோகத்திற்கு உட்படுத்துகிறது. (40)</p>
<p class="Text">ஆகவே, அர்ஜுனா! நீ முதலில் புலன்களை வசப்படுத்தி, ஞானத்தையும் விஞ்ஞானத்தையும் அழிக்கின்ற பெரும்பாவியான இந்தக் காமத்தை நிச்சயமாக வீறுடன் ஒழித்துவிடு. (41)</p>
<p class="Text">புலன்கள் உடலைக் காட்டிலும் மேலானவை என்று கூறுகிறார்கள். அவை உயர்ந்தவை; பலமுள்ளவை; நுண்ணியவை. இந்தப் புலன்களைக் காட்டிலும் மனம் மேலானது. மனத்தைக் காட்டிலும் புத்தி மேலானது. மேலும், எது புத்தியைக் காட்டிலும் மிகவும் மேலானதோ, அதுவே ஆத்மா. (42)</p>
<p class="Text para-style-override-9">நீண்ட புஜங்களுடையவனே! இவ்விதம் புத்தியைக் காட்டிலும் ஆத்மா மிகவும் மேலானவன்; நுண்ணியவன்; பலமுள்ளவன் என்று அறிந்து, புத்தியினால் மனத்தை வசப்படுத்தி, காமம் என்ற வெற்றி கொள்ளமுடியாத சத்ருவைக் கொன்றுவிடு.” (43)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘கர்ம யோகம்’ எனப் பெயர் படைத்த மூன்றாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-7">நான்காவது அத்தியாயம்</p>
<p class="Sub-Heading">ஞானகர்ம ஸந்யாஸ யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “நான் இந்த அழிவற்ற யோகத்தைச் சூரியனுக்குச் சொன்னேன். சூரியன், தன் புதல்வனான வைவஸ்வத மனுவுக்குச் சொன்னார். மனு தன் குமாரனான இக்ஷ்வாகு மன்னனுக்குச் சொன்னார். (1)</p>
<p class="Text">பரந்தபா! (அர்ஜுனா!) இவ்விதம் வழிவழியாக வந்த இந்த யோகத்தை ராஜரிஷிகள் அறிந்திருந்தார்கள். அந்த யோகம் வெகுகாலமாக இவ்வுலகில் மறைந்தாற்போல் ஆகிவிட்டது. (2)</p>
<p class="Text">நீ என்னுடைய பக்தனும் உற்ற நண்பனும் ஆவாய். ஆகவே, அதே பழமையான இந்த யோகம் இன்று என்னால் உனக்குச் சொல்லப்பட்டது. ஏனெனில், இந்த யோகம் மிகச்சிறந்தது; ரகசியமானது. அதாவது, மறைத்துக் காப்பாற்றப்பட வேண்டியது.” (3)</p>
<p class="Text"><span class="char-style-override-11">அர்ஜுனன் கேட்கிறார்——</span> “உங்களுடைய பிறப்பு அண்மையில் நிகழ்ந்தது. சூரியனுடைய பிறப்பு வெகுகாலத்திற்கு முன்பு ஏற்பட்டது. (கல்பத்தின் ஆதியிலேயே ஏற்பட்டுவிட்டது.) நீங்கள் கல்பத்தின் ஆதியில் சூரியனுக்கு இந்த யோகத்தைக் கூறினீர்கள் என்ற இந்த விஷயத்தை எவ்வாறு புரிந்து கொள்வது? (நம்புவது?)” (4)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “எதிரிகளை வாட்டும் அர்ஜுனா! எனக்கும் உனக்கும் பல பிறவிகள் கழிந்துவிட்டன. அவை எல்லாவற்றையும் நீ அறியமாட்டாய்; நான் அறிவேன். (5)</p>
<p class="Text">நான் பிறப்பற்றவனாகவும் அழிவற்றவனாகவும் இருந்தும் கூட, எல்லா உயிரினங்களுக்கும் ஈசுவரனாக இருந்தும்கூட, என்னுடைய பிரகிருதியை வசப்படுத்திக் கொண்டு, என்னுடைய யோகமாயையினால் வெளிப்படுகிறேன். (6)</p>
<p class="Text">பரதகுலத்தோன்றலே! எப்போதெல்லாம் தர்மத்திற்குக் குறைவும் அதர்மத்தின் ஓங்குதலும் ஏற்படுகின்றனவோ, அப்போதெல்லாம் நான் என்னைத் தோற்றுவித்துக் கொள்கிறேன். அதாவது, மக்கள் முன்னே காணக்கூடிய உருவத்துடன் வெளிப்படுகிறேன். (7)</p>
<p class="Text">சாதுக்களைக் கடைத்தேற்றுவதற்காகவும் (காப்பதற்காகவும்), பாவச்செயல்கள் செய்கிறவர்களை அழிப்பதற்காகவும், தர்மத்தை நன்கு நிலைநாட்டுவதற்காகவும் நான் யுகந்தோறும் வெளிப்பட்டுக் கொண்டு இருக்கின்றேன். (8)</p>
<p class="Text">அர்ஜுனா! என்னுடைய பிறப்பும் செயலும் தெய்விகமானவை; அப்பழுக்கற்றவை; உலகியலுக்கு அப்பாற்பட்டவை. இவ்விதம் எவன் தத்துவரீதியாக அறிந்து கொள்கிறானோ, அவன் உடலைத் துறந்து மறுபடியும் பிறவியை அடைவதில்லை. ஆனால், என்னையே அடைந்துவிடுகிறான். (9)</p>
<p class="Text">ராகம் (விருப்பம்), பயம், கோபம் — இவை அறவே அற்றவர்களும், வேறெதிலும் நாட்டமில்லாமல் என்னிடமே பிரேமையுடன் ஒன்றியவர்களும், என்னையே புகலாகக் கொண்டவர்களுமான பலரும் மேற்கூறிய ஞானம் என்னும் தவத்தினால் தூயவர்களாகி, என் ஸ்வரூபத்தை அடைந்திருக்கிறார்கள். (10)</p>
<p class="Text">அர்ஜுனா! எந்த பக்தர்கள் என்னை எவ்விதம் வழிபடுகிறார்களோ, நானும் அவர்களை அதற்கேற்பவே அணுகுகிறேன் (அருள்புரிகிறேன்). ஏனெனில், எல்லா மனிதர்களும் பல்வேறு விதங்களிலும் என்னுடைய வழியைப் பின்பற்றுகிறார்கள். (11)</p>
<p class="Text">இந்த மானிட உலகில் கர்மங்களின் பயனை விரும்புபவர்கள் (அதற்கான) தேவதைகளை வழிபடுவார்கள். ஏனெனில், அவர்களுக்குக் கர்மங்களினால் விளையும் பயன் விரைவில் கிடைத்துவிடுகிறது. (12)</p>
<p class="Text">வேதியர், வேந்தர், வணிகர், வேளாளர் என்ற நான்கு வர்ணங்கள் கொண்ட சமூகம் குணங்களையும் கர்மங்களையும் ஒட்டிய பிரிவுகளாக என்னால் படைக்கப்பட்டது. இங்ஙனம் அந்தப் படைப்பு முதலிய செயல்களைச் செய்யும் கர்த்தாவாக நான் இருந்தபோதிலும் அழிவற்ற பரமேசுவரனாகிய என்னை, உண்மையில் கர்த்தா அல்லன் என்றே நீ அறிவாயாக. (13)</p>
<p class="Text">கர்மங்களின் பயன்களில் எனக்கு ஆசை இல்லை. ஆகவே, என்னைக் கர்மங்கள் ஒட்டுவதில்லை. இவ்விதம் எந்த மனிதன் என்னைத் தத்துவரீதியாக அறிந்து கொள்கிறானோ, அவனும் கர்மங்களால் கட்டப்படுவதில்லை. (14)</p>
<p class="Text">முற்காலத்திலிருந்த மோக்ஷத்தில் நாட்டமுடையவர்களாலும் இவ்விதம் அறிந்து கர்மம் செய்யப்பட்டது. ஆகவே, நீயும் முன்னோர்களால் தொன்றுதொட்டுச் செய்யப்பட்டு வருகின்ற கர்மங்களைச் செய்வாயாக. (15)</p>
<p class="Text">கர்மம் என்றால் என்ன? அகர்மம் என்றால் என்ன? என்று தீர்மானிப்பதில் அறிவாளிகள்கூடத் திகைக்கிறார்கள். ஆகவே, எதை அறிந்து கொண்ட பின்னர், நீ அமங்களத்திலிருந்து — கர்மபந்தங்களிலிருந்து — விடுபடுவாயோ, அந்தக் கர்மத்தின் தத்துவத்தை, நீ நன்கு உணருமாறு நான் உனக்குச் சொல்லப் போகிறேன். (16)</p>
<p class="Text">கர்மத்தினுடைய ஸ்வரூபமும் அறியப்பட வேண்டும். மேலும், அகர்மத்தினுடைய ஸ்வரூபமும் அறியப்பட வேண்டும். அவ்விதமே விகர்மத்தின் ஸ்வரூபமும் அறியப்பட வேண்டும். ஏனென்றால், கர்மத்தின் போக்கு ஆழமானது; அறிய முடியாதது. (17)</p>
<p class="Text">எந்த மனிதன் கர்மத்தில் அகர்மத்தைப் பார்க்கிறானோ, மேலும், எவன் அகர்மத்தில் கர்மத்தைப் பார்க்கிறானோ, அவன் மனிதர்களில் புத்திமான். மேலும், அந்த யோகி அனைத்துக் கர்மங்களையும் செய்கிறவன் ஆகிறான். (18)</p>
<p class="Text">எவனுடைய சாஸ்திரங்களுக்குச் சம்மதமான அனைத்து கர்மங்களும் ஆசையையும் சங்கல்பத்தையும் (மமகாரம் முதலியவற்றைத்) துறந்து செய்யப்படுகின்றனவோ, எவனுடைய கர்மங்களனைத்தும் ஞானம் என்ற தீயில் எரிந்து சாம்பலாகிவிட்டனவோ, அந்த மாமனிதனை ஞானிகளும்கூடப் பண்டிதன் என்று அழைக்கிறார்கள். (19)</p>
<p class="Text">அனைத்துக் கர்மங்களிலும், அவற்றின் பயன்களிலும் பற்றை முற்றிலும் துறந்து உலகியல் சார்பு இல்லாதவனாகவும், பரமாத்மாவில் எப்பொழுதும் திருப்தி உள்ளவனாகவும் எவன் ஆகிறானோ, அவன் கர்மத்தில் நன்கு ஈடுபட்டாலும்கூட உண்மையில் சிறிதளவுகூட எக்காரியத்தையும் செய்வதே இல்லை. (20)</p>
<p class="Text">மனம்—புலன்கள் அடங்கிய இந்த உடலை வென்று, சகல போகப் பொருட்களையும் துறந்து, எதையும் விரும்பாமல் இருப்பவன் உடலைப் பேணுவதற்குரிய செயலை மட்டும் செய்து கொண்டிருந்தாலும்கூட பாவத்தை அடைவதில்லை. (21)</p>
<p class="Text">தான் விரும்பாவிடினும் தானாகவே கிடைத்ததில் எப்பொழுதும் சந்தோஷம் உள்ளவனாகவும், பொறாமை அறவே அற்றவனாகவும், மகிழ்ச்சி—துயரம் முதலிய இரட்டைகளுக்கு முற்றிலும் அப்பாற்பட்டவனாகவும், செய்த காரியம் கைகூடினாலும் கைகூடாவிட்டாலும் சமபாவனையுடன் உள்ள கர்மயோகி கர்மங்களைச் செய்தாலும், அவற்றினால் கட்டப்படுவதில்லை. (22)</p>
<p class="Text">எவன் உலகப்பற்று, உடற்பற்று, மமதை — இவற்றை அறவே ஒழித்துப் பரமாத்ம ஞானத்தில் மனத்தை நிலைநிறுத்தி, யாகத்திற்காகவே கர்மங்களை ஆற்றுகிறானோ, அவனுடைய கர்மம் முழுவதும் அழிந்து போய்விடுகிறது. (23)</p>
<p class="Text">வேள்வியில் உபயோகிக்கப்படும் ஸ்ருவம் என்னும் ஹோமக்கரண்டி முதலிய உபகரணங்களும் பிரம்மம்தான். ஹோமம் செய்யப்படும் திரவியமும் பிரம்மம்தான். பிரம்மமேயான கர்த்தா மூலம் பிரம்மம் ஆகிய அக்னியில் ஆகுதி செய்வது என்ற செயலும் பிரம்மம்தான். பிரம்மம் ஆகிய செயலில் ஊன்றி நிற்கின்ற அந்த யோகியினால் அடையத்தக்க பயனும் பிரம்மமேதான். (24)</p>
<p class="Text">சில யோகியர் தேவபூஜை என்னும் யாகத்தையே செவ்வனே செய்கிறார்கள். மற்றும் சில யோகியர் பரப்பிரம்ம பரமாத்மா வடிவான அக்னியில் தானும் பிரம்மமும் வெவ்வேறு என்ற பாவனையின்றி யாகத்தின் மூலமே ஆத்மரூபமான யாகத்தை ஹோமம் செய்கிறார்கள். (25)</p>
<p class="Text">வேறு சில யோகிகள் காது முதலிய எல்லாப் புலன்களையும் அடக்கம் என்னும் அக்னிகளில் ஹோமம் செய்கிறார்கள். மற்றும் சில யோகிகள் ஒலி முதலிய எல்லாப் புலன்நுகர்ப் பொருட்களையும் புலன்கள் என்னும் அக்னிகளில் ஹோமம் செய்கிறார்கள். (26)</p>
<p class="Text">வேறு சில யோகிகள் புலன்களின் செயல்களனைத்தையும் பிராணன்களின் செயல்களனைத்தையும் ஞானத்தினால் ஒளிபெற்ற ‘ஆத்மஸம்யமயோகம்’ என்னும் அக்னியில் ஹோமம் செய்கிறார்கள். இங்கே ஹோமம் செய்வதென்பது ஸத் சித் ஆனந்தஸ்வரூபமாகிய பரமாத்மாவைத் தவிர வேறெதையும் சிந்தியாதிருத்தலாகும். (27)</p>
<p class="Text">வேறு சிலர் திரவியங்களைக் கொண்டு யாகம் செய்கிறவர்கள்; சிலர் தவம் என்னும் யாகம் செய்பவர்கள்; அவ்வாறே, மற்றும் சிலர் அஷ்டாங்க யோகவடிவான யாகம் செய்பவர்கள்; மேலும் அஹிம்சை முதலிய தீவிரக் கொள்கையோடு கூடி முயற்சி செய்பவர்கள் ஸ்வாத்யாய வடிவான ஞானயக்ஞத்தைச் செய்பவர்கள் ஆவர். (28)</p>
<p class="Text">மற்றும் சில யோகிகள், அபான வாயுவில் பிராண வாயுவை ஹோமம் செய்கிறார்கள். அதேபோன்று வேறு சில யோகியர் பிராணவாயுவில் அபான வாயுவை ஹோமம் செய்கிறார்கள். மற்றும் சிலர், முறையாக உணவு உண்பவர்களாகப் பிராணாயாமத்தில் ஈடுபட்டவர்களாகப் பிராணன், அபானன் — இவற்றின் சஞ்சாரத்தைக் கட்டுப்படுத்திப் பிராணன்களைப் பிராணன்களிலேயே ஹோமம் செய்கிறார்கள். இந்த சாதகர்கள் அனைவரும் யாகத்தினால் பாவங்களை அழித்தவர்கள்; யக்ஞங்களை அறிந்தவர்கள். (29—30)</p>
<p class="Text">குரு வம்சத்தில் சிறந்தவனான அர்ஜுனா! யக்ஞத்தில் எஞ்சிய அமுதத்தைப் பருகுகின்ற யோகிகள் சாசுவதமான பரப்பிரம்ம பரமாத்மாவை அடைகிறார்கள். யக்ஞம் செய்யாதவருக்கு (மனித உலகமே) இவ்வுலகமே சுகமளிப்பதாக இல்லை. அப்படியிருக்கப் பரலோகம் எப்படி சுகமளிக்கும்? (31)</p>
<p class="Text">இவ்விதம் இன்னும் அநேகவிதமான யக்ஞங்கள் வேதங்களில் விரிவாகக் கூறப்பட்டுள்ளன. அவையெல்லாம் மனம், புலன்கள், உடல் ஆகியவற்றால் செய்து நிறைவேற்றப்பட வேண்டியவை என்று நீ அறிந்து கொள். இவ்வாறு தத்துவ ரீதியாக அறிந்து அவற்றைக் கடைப்பிடிப்பதன் மூலம் நீ கர்மபந்தத்திலிருந்து முற்றிலும் விடுதலை பெறுவாய். (32)</p>
<p class="Text">பரந்தபா! அர்ஜுனா! திரவியங்களால் நிறைவேற்றக் கூடிய யக்ஞத்தைவிட ஞானயக்ஞம் மிகவும் சிறந்தது. ஏனெனில், என்னென்ன கர்மங்கள் உண்டோ, அந்தக் கர்மங்கள் அனைத்தும் ஞானத்தில் நிறைவு பெறுகின்றன. (33)</p>
<p class="Text">அந்த ஞானத்தைத் தத்துவதர்சிகளான ஞானிகளை அணுகி அறிந்துகொள். அவர்களை சாஷ்டாங்கமாகத் தரையில் விழுந்து வணங்குவதாலும், சேவை செய்வதாலும், கபடமில்லாமல் நேர்மையாகக் கேள்வி கேட்பதாலும், அந்த பரமாத்மத் தத்துவத்தை நன்கு அறிந்துள்ள மகாத்மாக்களான ஞானிகள், உனக்கு அந்தத் தத்துவஞானத்தை உபதேசிப்பார்கள். (34)</p>
<p class="Text">அர்ஜுனா! எந்த ஞானத்தை அறிந்து கொண்டபின்னர் திரும்பவும் நீ இவ்விதமான குழப்பத்தை அடையமாட்டாயோ, அந்தத் தத்துவஞானத்தினால் சராசரங்கள் அனைத்தையும் மீதமின்றி முதலில் தன்னிடமும், பிறகு ஸத் சித் ஆனந்தமயனான என்னிடமும் காண்பாய். (35)</p>
<p class="Text">மற்ற எல்லா பாவம் செய்தவர்களைக் காட்டிலும் அதிகமான பாவத்தைச் செய்தவனாக நீ ஒருக்கால் இருந்தாலும்கூட ஞானம் என்னும் படகினால் சந்தேகமின்றி பாவக்கடல் முழுவதையும் நன்கு கடந்துவிடுவாய். (36)</p>
<p class="Text">அர்ஜுனா! எப்படி கொழுந்துவிட்டெரியும் நெருப்பு விறகுகளைச் சாம்பலாகச் செய்கிறதோ, அதே போன்று ஞானம் என்னும் நெருப்பு எல்லாக் கர்மங்களையும் சாம்பலாகச் செய்கிறது. (37)</p>
<p class="Text">இவ்வுலகில் ஞானத்திற்கு நிகராகப் பரிசுத்தம் செய்யக்கூடியது சந்தேகமின்றி எதுவுமே இல்லை. அந்த ஞானத்தை நெடுங்காலமாகக் கடைப்பிடித்த கர்மயோகத்தின் மூலம் உள்ளத்தூய்மையடைந்த மனிதன், தனக்குத்தானே ஆத்மாவினிடம் எய்தப் பெறுகிறான். (38)</p>
<p class="Text">புலன்களை அடக்கி வெற்றி கொண்டு சாதனையிலேயே ஒன்றிய சிரத்தை உடைய மனிதன் ஞானத்தைப் பெறுகிறான். ஞானத்தைப் பெற்று அவன் தாமதமின்றி அதே கணத்தில் பகவானை அடைவது என்ற பரமசாந்தியைப் பெறுகிறான். (39)</p>
<p class="Text">விவேகமற்றவனும் சிரத்தை இல்லாதவனுமான சந்தேகமுடையவன், பகவத் விஷயத்தில் தத்துவஞானம் பெறாமல் வீணாக அழிவான். இந்தச் சந்தேகமுடையவனுக்கு இவ்வுலகமும் இல்லை; பரலோகமும் இல்லை; சுகமும் கிடையாது. (40)</p>
<p class="Text">அர்ஜுனா! கர்மயோக முறைப்படி கர்மங்கள் அனைத்தையும் நிறைவேற்றி, பரமாத்மாவிடம் அர்ப்பணம் செய்து, விவேக ஞானத்தினால் சந்தேகங்களைப் போக்கிக் கொண்டு, மனத்தைத் தன்வசமாக்கிக் கொண்டுவிட்டவனைக் கர்மங்கள் கட்டுப்படுத்துவதில்லை. (41)</p>
<p class="Text para-style-override-9">ஆகவே, பரதகுலத்தோன்றலே, அர்ஜுனா! நீ உள்ளத்தில் இருக்கும் அஞ்ஞானத்தில் உண்டான உன்னுடைய இந்த சந்தேகத்தை விவேக ஞானம் என்ற வாளினால் சிதைத்து சமத்துவயோகம் என்ற கர்மயோகத்தில் நிலைத்து நில். மேலும், யுத்தத்திற்காக எழுந்திரு.” (42)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘ஞானகர்ம ஸந்யாஸ யோகம்’ எனப் பெயர் படைத்த நான்காவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-8">ஐந்தாவது அத்தியாயம்</p>
<p class="Sub-Heading">கர்ம ஸந்யாஸ யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “ஸ்ரீகிருஷ்ணா! நீங்கள் கர்மங்களுடைய ஸந்யாஸத்தைப் பற்றியும், பின்னர் கர்ம யோகத்தைப் பற்றியும் புகழ்ந்து பேசுகிறீர்கள். ஆகையால், இவையிரண்டில் எந்தவொன்று எனக்கு நிச்சயமாக மேன்மையைத் தரக்கூடியதோ, அதைக் கூறுங்கள்.” (1)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “கர்ம ஸந்யாஸம், கர்ம யோகம் இரண்டுமே மிகவும் மேன்மையளிப்பவைதான். ஆயினும், இவ்விரண்டிலும் கர்ம ஸந்யாஸத்தைக் காட்டிலும் கர்ம யோகம் சாதனை முறையில் எளிதானதால் சிறந்தது. (2)</p>
<p class="Text">அர்ஜுனா! எவன் எதையும் வெறுப்பதில்லையோ, எதையும் விரும்புவதில்லையோ, அந்தக் கர்மயோகி எப்பொழுதும் சந்நியாசியேதான் என்று அறியத்தக்கவன். ஏனெனில், விருப்பு—வெறுப்பு என்னும் இரட்டைகள் அற்றவன் எளிதாகவே சம்சார பந்தத்திலிருந்து விடுதலை பெறுகிறான். (3)</p>
<p class="Text">மேலே கூறிய ஸந்யாஸமும் கர்மயோகமும் வெவ்வேறு பயன் தரக்கூடியவை என்று அறியாதவர்கள் கூறுகிறார்கள். அறிஞர்கள் அப்படிச் சொல்வதில்லை. ஏனெனில், இவற்றில் ஒன்றையாவது உறுதியாகப் பற்றிக் கொண்டுள்ள மனிதன் இரண்டினுடைய பயனான பரமாத்மாவை அடைகிறான். (4)</p>
<p class="Text">ஞானயோகிகளால் எந்தப் பரமபதம் அடையப்படுகிறதோ, அதுவே கர்மயோகிகளாலும்  அடையப்படுகிறது. ஆகவே, எவனொருவன் ஞானயோகம், கர்மயோகம் இரண்டும் ஒரே பயனைக் கொடுக்கக்கூடிய ஒன்றெனக் காண்கிறானோ, அவனே உண்மையைக் காண்கிறான். (5)</p>
<p class="Text">ஆனால், நீண்ட புஜமுடைய அர்ஜுனா! கர்மயோகத்தைக் கடைப்பிடிக்காமலேயே ஸந்யாஸ நிலையை அடைவது (மனம், புலன்கள், உடல் மூலம் நடைபெறக்கூடிய எல்லாச் செயல்களிலும் ‘தான் கர்த்தா’ என்ற எண்ணத்தைத் தியாகம் செய்வது) மிகக் கடினமானது. மேலும், பகவத் ஸ்வரூபத்தைச் சிந்தித்திருக்கும் கர்மயோகி பரப்பிரம்ம பரமாத்மாவை விரைவிலேயே அடைந்து விடுகிறான். (6)</p>
<p class="Text">மனக்கட்டுப்பாடுடையவனும் புலன்களை வென்றவனும் மனத்தூய்மை உள்ளவனும் எல்லா உயிரினங்களுக்கும் ஆத்மாவான பரமாத்மாவைத் தன் ஆத்மா என்று உணர்ந்தவனுமான கர்மயோகி கர்மங்களைச் செய்து கொண்டிருந்தாலும், அவற்றில் ஒட்டுவதில்லை. (7)</p>
<p class="Text">தத்துவமறிந்த ஸாங்க்யயோகியோ பார்த்தாலும் கேட்டாலும் தொட்டாலும் முகர்ந்தாலும் உணவுண்டாலும் நடந்து சென்றாலும் உறங்கினாலும் மூச்சுவிட்டாலும் பேசினாலும் கழித்தாலும் பற்றினாலும் கண்களைத் திறந்தாலும் மூடினாலும்கூட, எல்லாப் புலன்களும் தத்தம் புலன்களுக்குரிய பொருட்களில் செயல்படுகின்றன என்றுணர்ந்து கொண்டு, சந்தேகமின்றி எதையும் நான் செய்வதேயில்லை என்று நினைக்க வேண்டும். (8—9)</p>
<p class="Text">எவன் அனைத்துக் கர்மங்களையும் பரமாத்மாவிடம் அர்ப்பணம் செய்து, உலகியல் பற்றுதலைத் துறந்து கர்மங்களைச் செய்கிறானோ, அவன் தண்ணீரில் தாமரையிலை ஒட்டாமல் இருப்பதுபோலப் பாவத்தினால் பாதிக்கப்படுவதில்லை. (10)</p>
<p class="Text">கர்மயோகிகள் மமகாரமின்றி வெறும் புலன்களாலும் மனத்தாலும் புத்தியினாலும் உடலாலும்கூடப் பற்றைத் துறந்து, மனத்தூய்மையை அடையும் பொருட்டுக் கர்மத்தைச் செய்கிறார்கள். (11)</p>
<p class="Text">கர்மயோகி, கர்மத்தின் பயனைத் துறந்து பகவானை அடைவது என்கிற அமைதியைப் பெறுகிறான். ஆனால், பயனில் பற்றுடையவன் ஆசையின் உந்துதலினால் பயனில் பற்று கொண்டு தளைக்கப்படுகிறான். (12)</p>
<p class="Text">மனத்தைத் தன்வசப்படுத்தி ஸாங்க்ய யோகத்தைக் கடைப்பிடிக்கின்ற மனிதன், தான் செய்யாமலும் செய்விக்காமலுமே ஒன்பது வாயில்களுடைய உடலாகிய வீட்டில், எல்லாச் செயல்களையும் மனத்தால் துறந்து, ஸத் சித் ஆனந்தமயமான பரமாத்ம ஸ்வரூபத்தில் ஆனந்தமயமாக ஆழ்ந்திருக்கிறான். (13)</p>
<p class="Text">பகவான் மனிதர்களுடைய கர்த்தா என்னும் தன்மையை உண்டுபண்ணுவதில்லை. கர்மங்களையும் உண்டுபண்ணுவதில்லை. கர்மத்தின் பயனோடு சேர்த்து வைத்தலையும் ஏற்படுத்துவதில்லை. ஆனால், இயல்புதான் செயல்படுகிறது. (14)</p>
<p class="Text">எங்கும் நிறைந்த பகவான் யாருடைய பாவச்செயலையும் ஏற்பதில்லை; நற்செயல்களையும் ஏற்பதில்லை. ஆனால், அஞ்ஞானத்தினால் ஞானம் மூடப்பட்டிருக்கிறது. அதனால், அஞ்ஞானிகளான எல்லா மனிதர்களும் மோகம் அடைகிறார்கள். (15)</p>
<p class="Text">ஆனால், எவர்களுடைய அந்த அஞ்ஞானம் பரமாத்மாவினுடைய தத்துவ ஞானத்தினால் அழிக்கப்பட்டதோ, அவர்களுடைய அந்த ஞானம் ஆதவன்போல ஸத் சித் ஆனந்தமயமான பரமாத்மாவைப் பிரகாசிக்கச் செய்கிறது. அதாவது, பரமாத்ம ஸ்வரூபத்தைக் கண்கூடாகக் காட்டித் தருகிறது. (16)</p>
<p class="Text">எவர்களுடைய மனம், புத்தி பரமாத்மாவில் ஒன்றியிருக்கிறதோ, ஸத் சித் ஆனந்தமயமான பரமாத்மாவிடம் எவர்களுக்கு இடையறாத ஐக்கியநிலை இருக்கிறதோ, பகவானை மட்டுமே சார்ந்திருக்கின்ற அத்தகைய மனிதர்கள் ஞானத்தினால் பாவமற்றவர்களாக ஆகி, மீண்டும் திரும்பி வருதலில்லாத நிலையை, அதாவது, பிறவாப்பெருநிலையான பரமகதியை அடைகிறார்கள். (17)</p>
<p class="Text">தத்துவஞானிகள் கல்வியோடும் பணிவோடும் கூடிய பிராமணனிடமும் பசுவிடமும் யானையிடமும் நாயிடமும் சண்டாளனிடமும்கூட சமநோக்குடையவர்களே. (அதாவது, ஆத்மாவான பகவான் எல்லோரிடமும் சமமாக விளங்குகிறார் என்னும் நோக்குடையவர்களே.) (18)</p>
<p class="Text">எவர்களுடைய மனம் சமபாவனையில் நிலைத்துள்ளதோ, அவர்களால் உயிர் வாழும் போதே (சரீரத்தோடுள்ள நிலையிலேயே), அகில உலகமும் வெற்றிகொள்ளப்பட்டது. ஏனெனில், ஸத் சித் ஆனந்தமயமான பரமாத்மாவான பரப்பிரம்மம் மாசற்றது; சமமானது. ஆகவே, அவர்கள் ஸத் சித் ஆனந்தமயமான பிரம்மத்திலேயே நிலைபெற்று இருக்கிறார்கள். (19)</p>
<p class="Text">விருப்பமான பொருளை அடையும்போது மகிழ்ச்சி அடையாமலும் விரும்பாததை அடையும்போது கலக்கம் அடையாமலும் இருக்கும் நிலைத்த மதியுடைய, ஐயம் நீங்கிய பிரம்மஞானி ஸத் சித் ஆனந்தமய பரப்பிரம்ம பரமாத்மாவில் எப்பொழுதும் ஒன்றி நிலைத்து நிற்கிறான். (20)</p>
<p class="Text">வெளியிலுள்ள புலன்நுகர்ப் பொருட்களில் பற்றற்ற மனமுடைய சாதகனுடைய உள்ளத்தில், தியானத்தினால் ஏற்படுகின்ற சாத்விகமான எந்தச் சுகம் உள்ளதோ, அதைப் பெறுகிறான். அதன் பிறகு, ஸத் சித் ஆனந்தமயமான பரப்பிரம்ம பரமாத்மாவிடம் தியான யோகத்தினால் இரண்டறக் கலந்துவிட்ட அவன் அழியாத ஆனந்தத்தை அனுபவிக்கிறான். (21)</p>
<p class="Text">புலன்களும் புலன்நுகர்ப் பொருட்களும் ஒன்று சேரும் போது ஏற்படும் போகங்கள் அனைத்தும் உலகப் பற்றுடையவர்களுக்குச் சுகமாகத் தோன்றியபோதிலும், அவை நிச்சயமாகத் துக்கத்திற்குக் காரணமாகவே உள்ளன. மேலும், ஆரம்பமும் முடிவும் கொண்டவை; அநித்தியமானவை. ஆகையால், அர்ஜுனா! அறிவாளி அவற்றில் இன்புறுவதில்லை. (22)</p>
<p class="Text">எந்த சாதகன் இம்மனிதப்பிறவியிலேயே உடல் அழிவதற்கு முன்பே காமத்தினாலும் கோபத்தினாலும் உண்டாகின்ற எழுச்சியைப் பொறுத்துக் கொள்வதற்குத் திறன் பெற்று விட்டானோ, அந்த மனிதனே யோகி. அவனே சுகம் பெற்றவன். (23)</p>
<p class="Text">எவன் உறுதியுடன் தீர்மானம் செய்து கொண்டு, ஆத்மாவிலேயே சுகம் காண்கிறானோ, ஆத்மாவிடமே இன்புற்றிருப்பானோ, அவ்விதமே எவன் ஆத்மாவிலேயே உள்ளொளி (ஞானம்) பெற்றவனோ, ஸத் சித் ஆனந்தமயமான பிரம்மத்தில் ஒன்றிவிட்டவனான அந்த ஸாங்க்ய யோகி அமைதி நிறைந்த பிரம்மத்தை அடைகிறான். (24)</p>
<p class="Text">எவர்களுடைய எல்லாப் பாவங்களும் அழிந்துவிட்டனவோ, எவர்களுடைய எல்லா ஐயங்களும் ஞானத்தினால் தெளிவாக்கப்பட்டுவிட்டனவோ, எவர் அனைத்து உயிரினங்களின் நலனிலும் ஈடுபாடு கொண்டவர்களோ, மேலும், எவர்களுடைய மனம் சஞ்சலமின்றிப் பரமாத்மாவிடமே நிலைத்துள்ளதோ, அந்தப் பிரம்மத்தை அறிந்தவர்கள் ஸத் சித் ஆனந்தமயனான, நிர்குண, நிராகார, பரப்பிரம்ம பரமாத்மாவை அடைகிறார்கள். (25)</p>
<p class="Text">காம—குரோதங்கள் விலகிய, மனத்தை வசப்படுத்தி வெற்றி கொண்ட, பரப்பிரம்ம பரமாத்மாவை நேரிடையாக அனுபவித்த ஞானிகளுடைய நாற்புறங்களிலும் அமைதியின் இருப்பிடமாகிய பரப்பிரம்ம பரமாத்மாவே நிறைந்து இருக்கிறார். (26)</p>
<p class="Text">வெளி விஷய போகங்களைச் சிந்தியாமல் அவற்றை வெளியிலேயே தள்ளி, கண்களின் பார்வையை இருபுருவங்களின் நடுவிலும், நாசியின் உள்ளே சஞ்சரிக்கின்ற பிராண—அபான வாயுக்களைச் சமமாக்கி, புலன்கள், மனம், புத்தி — இவற்றை அடக்கி, ஆசை, பயம், கோபம் — இவற்றிலிருந்து முற்றிலும் விடுபட்டு, மோட்சத்தில் குறியுள்ள, பரமாத்மாவையே சிந்தித்துக் கொண்டிருக்கின்ற முனிவனான அவன், எப்பொழுதும் விடுதலைப் பெற்றவனே. (27—28)</p>
<p class="Text para-style-override-9">என் பக்தன் என்னை எல்லா யாகங்களையும் தவங்களையும் ஏற்பவன் என்றும், அகிலலோக நாயகர்களுக்கும் மேலான ஈசுவரன் என்றும், அகில சராசரப் பிராணிகளுக்கும் உற்ற நண்பன் அதாவது தன்னலம் கருதாத அன்பும் அருளும் உடையவன் என்றும் தத்துவரீதியாக அறிந்து மேலான அமைதியை அடைகிறான்.” (29)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘கர்ம ஸந்யாஸ யோகம்’ எனப் பெயர் படைத்த ஐந்தாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-9">ஆறாவது அத்தியாயம்</p>
<p class="Sub-Heading">ஆத்ம ஸம்யம யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “எவனொருவன் கர்மத்தின் பயனைச் சார்ந்திராமல் செய்ய வேண்டிய கர்மத்தைச் செய்கிறானோ, அவன் சந்நியாசியும் யோகியும் ஆவான். மேலும், அக்னி காரியங்களை மட்டும் துறப்பவன் சந்நியாசி ஆகமாட்டான்; செயல்களைச் செய்யாமல் துறப்பவனும் யோகி ஆகமாட்டான். (1)</p>
<p class="Text">அர்ஜுனா! எதை ஸந்யாஸம் என்று கூறுகிறார்களோ, அதையே நீ யோகம் என்று தெரிந்து கொள். ஏனெனில், சங்கல்பங்களைத் துறக்காத எவனும் யோகியாக ஆகமாட்டான். (2)</p>
<p class="Text">யோகத்தைக் கடைப்பிடித்து முன்னேற விரும்புகின்ற, பரம்பொருளைச் சிந்தித்திருக்கின்ற மனிதன், யோகத்தை அடைவதற்கு நிஷ்காமமாகக் கர்மங்களைச் செய்வதுதான் காரணம் என்று கூறப்படுகிறது. இவ்விதம் யோகாரூடன் ஆனபிறகு அந்த யோகத்தைக் கடைப்பிடிப்பவனுக்கு எவ்விதமான சங்கல்பங்களும் இல்லாதிருத்தல்தான் மேன்மை அடைவதற்குக் காரணம் என்றும் கூறப்படுகிறது. (3)</p>
<p class="Text">எப்பொழுது புலன்களுக்குரிய போகப் பொருட்களில் பற்று கொள்வதில்லையோ, கர்மங்களிலும் பற்று கொள்வதில்லையோ, அப்பொழுது எல்லா சங்கல்பங்களையும் துறந்தவனான அவன் யோகாரூடன் என்று கூறப்படுகிறான். (4)</p>
<p class="Text">தானே தன்னைச் சம்சாரக் கடலிலிருந்து உயர்த்திக் கொள்ள வேண்டும்; தன்னைத்தானே வீழ்த்திக் கொள்ளக் கூடாது. ஏனெனில், தனக்குத் தானேதான் நண்பன். மேலும், தனக்குத் தானேதான் பகைவன். (5)</p>
<p class="Text">எந்த ஜீவாத்மாவினால் மனம்—புலன்களுடன் கூடிய உடல் அடக்கி ஆளப்பட்டிருக்கிறதோ, அந்த ஜீவாத்மாவிற்குத் தனக்குத் தானே (அவனே) நண்பன். ஆனால், மனம்—புலன்களுடன் கூடிய உடலை அடக்கி ஆளாதவன், தனக்குத் தானே பகைவனைப்போல பகைமை (தீமை) செய்வதில் செயல்படுவான். (6)</p>
<p class="Text">தட்ப—வெப்பம், இன்ப—துன்பம், மான—அவமானம் ஆகியவற்றில் எவனுடைய மனநிலை மிகவும் அமைதியாக இருக்கிறதோ, தன்னை அடக்கி வெற்றிகொண்ட அந்த மனிதனின் ஞானத்தில் ஸத் சித் ஆனந்தமயனான பரமாத்மா நன்கு நிலைத்து நிற்கிறார். அதாவது, அவனுடைய அறிவில் பரமாத்மாவைத் தவிர வேறு ஒன்றுமே இல்லை. (7)</p>
<p class="Text">எவரது உள்ளம் ஞானத்தாலும் விஞ்ஞானத்தாலும் நிறைந்து திருப்தியாக இருக்கிறதோ, எவர் தம் நிலையில் இருந்து எந்தச் சூழ்நிலையிலும் விகாரமின்றி இருக்கிறாரோ, எவர் தம் புலன்களை நன்கு அடக்கி வசப்படுத்தியுள்ளாரோ, மேலும் எவர் மண், கல், பொன் ஆகியவற்றில் சமபாவனை கொண்டுள்ளாரோ, அந்த யோகி பகவானை அடைந்தவர் என்று அழைக்கப்படுகிறார். (8)</p>
<p class="Text">தன்னலங்கருதாது அனைவருக்கும் இதம் செய்பவன், நண்பன், பகைவன், உதாஸீனன் (ஒரு சார்புமற்றவன்), நடுநிலையிலே நிற்பவன் (இருபிரிவினருக்கும் நன்மையை நாடுபவன்), வெறுக்கத்தக்கவன், உறவினர் ஆகியவர்களிடத்தும் நல்லோர்களிடத்தும் பாவிகளிடத்தும்கூட சமமான பாவனை கொண்டுள்ளவன் மிகவும் சிறந்தவன் ஆகிறான். (9)</p>
<p class="Text">மனம்—புலன்களுடன் கூடிய உடலை அடக்கி எதிலும் ஆசையில்லாமல், தனக்கென்று எதையும் சேர்த்து வைத்துக் கொள்ளாத யோகி, தனி ஒருவனாகத் தனியான இடத்தில் அமர்ந்து கொண்டு, ஆத்மாவை இடைவிடாது பரமாத்மாவில் இணைக்கவேண்டும். (10)</p>
<p class="Text">தூய்மையான இடத்தில் தரைமீது தர்ப்பை, மான்தோல், துணி — இவற்றை ஒன்றின்மேல் ஒன்றாக விரித்து, மிக உயரமாக இல்லாமலும் மிகத்தாழ்வாக இல்லாமலும், தன்னுடைய இருக்கையை அசைவற்றதாக அமைத்துக் கொண்டு— (11)</p>
<p class="Text">அந்த ஆசனத்தில் அமர்ந்து கொண்டு, மனம்—புலன்களின் செயல்களைத் தன்வசத்தில் வைத்துக் கொண்டு, மனத்தை ஒருமுனைப்படுத்தி, உள்ளத்தூய்மைக்காக யோகத்தைப் பயில வேண்டும். (12)</p>
<p class="Text">உடல், தலை, கழுத்து — இவற்றைச் சீராகவும் அசைவற்றதாகவும் வைத்துக் கொண்டு, அசையாமல் ஸ்திரமாக இருந்து கொண்டு, மற்ற திசைகளைப் பாராமல் தன்னுடைய நாசியின் நுனியின்மீது பார்வையை ஒருமுனைப்படுத்தி— (13)</p>
<p class="Text">பிரம்மசரிய விரதத்தில் நிலைத்து நின்று அச்சமின்றி நன்கு மனஅமைதி பெற்ற, தியான காலத்தில் விழிப்புணர்வோடு கூடிய யோகி, தன் மனத்தை அடக்கி, என்னையே மனத்தில் நினைத்தவனாக, என்னையே அடையத்தக்க சிறந்த கதியெனக் கொண்டு நிலைபெற்றிருக்க வேண்டும். (14)</p>
<p class="Text">மனத்தைத் தன்வசப்படுத்திய யோகி, இவ்விதம் ஆத்மாவை இடையறாது பரமேசுவரனான என்னுடைய ஸ்வரூபத்தில் இணைத்துக் கொண்டு, என்னிடம் விளங்குகின்ற பரமானந்தத்தின் பெருநிலையாகிய அமைதியை அடைகிறான். (15)</p>
<p class="Text">அர்ஜுனா! இந்த யோகம் மிகுதியாக உண்பவனுக்கும் கைகூடாது. அறவே உண்ணாமல் இருப்பவனுக்கும் கைகூடாது. மிகுதியாக உறங்கும் இயல்புடையவனுக்கும் கைகூடாது. எப்போதும் விழித்துக் கொண்டே இருப்பவனுக்கும் கைகூடாது. (16)</p>
<p class="Text">துக்கத்தைப் போக்குகின்ற யோகம் அளவோடு உண்டு நடமாடுகின்றவனுக்கும், கர்மங்களில் உரிய முயற்சி செய்கின்றவனுக்கும், அளவோடு உறங்கி விழித்திருப்பவனுக்கும் மட்டுமே கைகூடுகிறது. (17)</p>
<p class="Text">முற்றிலும் தன்வசப்படுத்தப்பட்டுள்ள உள்ளம் எப்பொழுது பரமாத்மாவினிடமே நன்கு நிலைபெற்றிருக்கிறதோ, அப்பொழுது அனைத்து போகங்களிலிருந்தும் பற்று நீங்கிய மனிதன் யோகத்தில் முதிர்ந்த நிலைபெற்றவன் என்று அழைக்கப்படுகிறான். (18)</p>
<p class="Text">காற்று வீசாத இடத்திலிருக்கும் விளக்கின் சுடர் எப்படி அசையாமலிருக்குமோ, அதே உவமை பரமாத்மாவின் தியானத்தில் ஈடுபடுகின்ற யோகியினுடைய வெற்றிகொள்ளப்பட்ட மனத்திற்கும் உவமையாகச் சொல்லப்பட்டது. (19)</p>
<p class="Text">யோகப்பயிற்சியினால் கட்டுண்ட சித்தம் எந்த நிலையில் ஓய்ந்து நிற்கிறதோ, மேலும், எந்த நிலையில் பரமாத்மத் தியானத்தால் தூய்மை பெற்ற நுண்ணிய புத்தியினால் பரமாத்மாவை நேரில் கண்டு, ஸத் சித் ஆனந்தமயனான பரமாத்மாவிலேயே மகிழ்ந்து கொண்டிருக்குமோ— (20)</p>
<p class="Text">புலன்களுக்கு அப்பாற்பட்ட தூய்மையான நுண்ணிய புத்திக்கு மட்டும் புலப்படும் எந்த முடிவற்ற ஆனந்தம் உண்டோ, அதை எந்த நிலையில் அனுபவிக்கிறானோ, மேலும், எந்த நிலையில் நிலைபெற்று, இந்த யோகி பரமாத்ம ஸ்வரூபத்திலிருந்து விலகுவதே இல்லையோ— (21)</p>
<p class="Text">பரமாத்மாவை அடைவதாகிற எந்தப் பேற்றைப் பெற்றதும், அதைக் காட்டிலும் வேறொரு பேற்றை உயர்வானது என்று கருதமாட்டானோ, மேலும், பரமாத்மாவுடன் ஒன்றிவிட்ட எந்நிலையில் நிலைபெற்ற யோகி மிகப்பெரிய துயரத்தால்கூட கலங்கமாட்டானோ— (22)</p>
<p class="Text">துன்பமயமான சம்சாரச் சேர்க்கையிலிருந்து விடுபடுவதும் யோகம் என்ற பெயர் கொண்டதுமான அந்த யோகத்தை அறியவேண்டும். அந்த யோகம் சோர்வற்ற தைரியமும் உற்சாகமும் உள்ள சித்தத்தோடு உறுதியாக ஆற்றப்பட வேண்டும். (23)</p>
<p class="Text">சங்கல்பத்தினால் உண்டாகக்கூடிய எல்லா விருப்பங்களையும் மீதமின்றித் துறந்து, மனத்தினால் புலன்களின் கூட்டத்தை எல்லாப் புறங்களிலிருந்தும் நன்கு அடக்கி— (24)</p>
<p class="Text">படிப்படியாகப் பயின்று மனத்தை உலகியலிலிருந்து ஒதுங்கச் செய்யவேண்டும். உறுதிபூண்ட புத்தியினால் மனத்தைப் பரமாத்மாவிடம் நிலைபெறச் செய்து, பரமாத்மாவைத் தவிர வேறு எதையும் நினையாதிருக்க வேண்டும். (25)</p>
<p class="Text">ஆனால், இந்த நிலையில்லாது அலைந்து கொண்டே இருக்கிற மனம் எந்தெந்த ஒலி முதலிய விஷயங்களின் காரணமாக உலகில் அலைகிறதோ, அந்தந்த விஷயங்களிலிருந்து தடுத்து நிறுத்தி, அதைத் திரும்பத் திரும்ப பரமாத்மாவினிடமே நிலைபெறச் செய்ய வேண்டும். (26)</p>
<p class="Text">ஏனெனில், மனம் நன்கு அமைதியடைந்தவனும் பாவங்களற்றவனும் உலகியல் ஈடுபாடு அடங்கியவனும் ஸத் சித் ஆனந்தமயமான பிரம்மத்திலே ஒன்றியவனுமான இந்த யோகியை உயரிய சுகம் (பேரானந்தம்) வந்தடைகிறது. (27)</p>
<p class="Text">பாவமற்ற இத்தகைய யோகி இவ்வாறு எப்பொழுதும் இடைவிடாது ஆத்மாவைப் பரமாத்மாவிடம் ஈடுபடுத்தி, எளிதாக பரப்பிரம்ம பரமாத்மாவை அடைவது என்னும் முடிவற்ற நிறைவான ஆனந்தத்தை அனுபவிக்கிறான். (28)</p>
<p class="Text">எங்கும் நிறைந்த சைதன்யரூபனான பரமாத்மாவிடம் இரண்டறக் கலந்த நிலை என்னும் யோகத்தோடு கூடிய ஆத்மவானும், எல்லாவற்றிலும் சமநோக்குடையவனுமான யோகி, ஆத்மாவை எல்லாச் சராசரங்களிலும் இருப்பதாகவும், மேலும் எல்லாச் சராசரங்களும் ஆத்மாவில் கற்பிக்கப்பட்டு இருப்பதாகவும் காண்கிறான். (29)</p>
<p class="Text">எவன் எல்லாச் சராசரங்களிலும் எல்லோருக்கும் ஆத்மாவான வாசுதேவனான நானே வியாபித்திருப்பதாகப் பார்க்கிறானோ, எல்லாச் சராசரங்களும் வாசுதேவனான என்னிடம் அடங்கி இருப்பதாகப் பார்க்கிறானோ, அவனுக்கு நான் காணப்படாமல் போவதில்லை; அவனும் எனக்குக் காணப்படாமல் போவதில்லை. (30)</p>
<p class="Text">எவன் ஒன்றிய நிலையில் நிலைபெற்று அனைத்து சராசரங்களிலும் ஆத்மாவாக விளங்கும் ஸத் சித் ஆனந்தமயனான வாசுதேவனான என்னை வழிபடுகிறானோ, அந்த யோகி எவ்வகையில் செயல்பட்டுக் கொண்டிருந்தாலும் என்னிடத்திலேயே செயல்பட்டுக் கொண்டிருக்கிறான். (ஏனெனில், அவனுடைய அனுபவத்தில் என்னைத் தவிர வேறொன்றும் இல்லவே இல்லை.) (31)</p>
<p class="Text">அர்ஜுனா! எந்த யோகி எல்லாச் சராசரங்களையும் தன்னைப் போலவே சமநோக்கில் பார்க்கிறானோ, மேலும் சுகத்தையும் துக்கத்தையும் (எல்லோருடைய சுகங்களையும் துக்கங்களையும்) தன்னுடையவை போன்று சமமாகப் பார்க்கிறானோ, அந்த யோகி உயர்ந்தவனாக மதிக்கப்படுகிறான்.” (32)</p>
<p class="Text"><span class="char-style-override-11">அர்ஜுனன் கேட்கிறார்——</span> “மதுசூதனா! இந்த யோகம் சமபாவனையோடு கூடியதென்று எது உங்களால் சொல்லப்பட்டதோ, அந்த யோகத்தினுடைய உறுதியான நிலையை மனத்தின் சஞ்சலத்தினால் நான் உணரவில்லை. (33)</p>
<p class="Text">ஏனெனில், கிருஷ்ணா! இந்த மனம் எதிலும் நிலைக்காமல் அலையும் தன்மை உடையது. புலன்களை மிகவும் கலக்கும் தன்மையுடையது; திடமானது; வலிமை பொருந்தியது. ஆகவே, அதை அடக்குதல் காற்றைத் தடுத்து நிறுத்துவது போன்று மிகவும் கடினமானது என்று நான் நினைக்கிறேன்.” (34)</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “நீண்ட புஜங்களுடையவனே! சந்தேகமின்றி மனம் சஞ்சலமானதுதான்; (இதை) வசப்படுத்துவதும் கடினம்தான். ஆனால், குந்தியின் மகனான அர்ஜுனா! அப்யாசத்தாலும் வைராக்கியத்தினாலும் மனம் வசப்படுத்தப்படுகிறது. (35)</p>
<p class="Text">மனத்தை வசப்படுத்த இயலாதவனால் யோகம் அடைய முடியாதது. ஆனால், மனத்தை அடக்கிய, முயற்சியுள்ள மனிதன் பயிற்சியினால் யோகத்தை அடைவது சாத்தியமானது — எளிது — என்பது என் கருத்து.” (36)</p>
<p class="Text"><span class="char-style-override-11">அர்ஜுனன் கேட்கிறார்——</span> “கிருஷ்ணா! யோகத்தில் சிரத்தை உள்ளவனாக இருந்தும் மனவடக்கம் இல்லாமையினால் மரணத்தறுவாயில் யோகத்திலிருந்து மனம் நழுவிய இத்தகைய சாதகனான யோகி, யோகத்தின் பயனை — பகவானின் தரிசனத்தை — அடையப் பெறாது போனால் எந்த கதியை அடைகிறான்? (37)</p>
<p class="Text">அகன்ற தோள்களுடையவனே! பகவானை அடைகின்ற மார்க்கத்தில் வழி தெரியாமல் மயங்கி, பிடிப்பு இல்லாத மனிதன் இரண்டு வழிகளினின்றும் நழுவிச் சிதறிய மேகம்போல அழிந்துவிட மாட்டானா? (38)</p>
<p class="Text">கிருஷ்ணா! என்னுடைய இந்தச் சந்தேகத்தை மீதமின்றிப் போக்குவதற்கு நீங்களே தகுதியானவர். ஏனெனில், இந்தச் சந்தேகத்தைப் போக்குபவர் உங்களைத் தவிர வேறொருவர் கிடைப்பது சாத்தியமில்லை.” (39)</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “அர்ஜுனா! அந்த மனிதனுக்கு இவ்வுலகிலோ, மேலுலகிலோ அழிவில்லை. ஏனெனில், பிரியமானவனே! ஆன்மீக மேம்பாட்டிற்காக — பகவானை அடைவதற்காக — சாதனை புரியும் எந்த மனிதனும் தாழ்நிலையை அடைவதில்லை. (40)</p>
<p class="Text">யோகத்தினின்றும் வழுவியவன் புண்ணியம் செய்தவர்களுக்குரிய சுவர்க்கம் முதலிய உயர்ந்த உலகங்களை அடைந்து, பல்லாண்டுகள் அங்கு வாழ்ந்து, மறுபடியும் நல்லொழுக்கமுள்ள செல்வந்தர்களுடைய வீட்டில் பிறக்கிறான். (41)</p>
<p class="Text">அல்லது, வைராக்கியமுள்ள யோகப்பிரஷ்டன் அந்த உலகங்களுக்குச் செல்லாமல், ஞானிகளான யோகிகளுடைய குலத்திலேயே பிறக்கிறான். ஆனால், இத்தகைய பிறப்பு இவ்வுலகில் ஐயமின்றி மிகவும் அரிதாகவே உள்ளது. (42)</p>
<p class="Text">அங்கு முற்பிறவியில் சேர்த்து வைக்கப்பட்ட அந்தப் புத்திஸம்யோகத்தை — சமபுத்தி யோகத்தின் மனப்பதிவுகளை — எளிதாகவே பெறுகிறான். மேலும், குருநந்தனான அர்ஜுனா! அதனுடைய பிரபாவத்தினால் மறுபடியும் பரமாத்மாவை அடைகிற வழியில் முன்னிலும் தீவிரமாக முயல்கிறான். (43)</p>
<p class="Text">(சீமான்கள் வீட்டில் பிறவி எடுத்த யோகப்ரஷ்டனான) அவன் தன்வசமிழந்தவனாயினும், அந்த முற்பிறப்பின் பயிற்சியினாலேயே சந்தேகமின்றி பகவான்பால் ஈர்க்கப்படுகிறான். அவ்வாறே சமபுத்தியாகிய யோகத்தை அறிய விரும்புபவன்கூட வேதங்களிலே கூறப்பட்டுள்ள பயனை விரும்பிச் செய்யப்படும் கர்மங்களின் பயனைப் பொருட்படுத்தாமல் கடந்து சென்றுவிடுகிறான். (44)</p>
<p class="Text">ஆனால், முழுமுயற்சியுடன் பயிற்சி செய்யும் யோகியோ பல பிறவிகளிலும் ஏற்பட்ட மனப்பதிவுகளின் வலிமையால் இப்பிறவியிலேயே ஸித்தியடைந்து, அனைத்துப் பாவங்களும் நீங்கப் பெற்று பரிசுத்தனாகி, அக்கணமே உயர்ந்த நிலையை (பரமாத்மாவை) அடைகிறான். (45)</p>
<p class="Text">யோகியானவன் தவம் செய்வோர்களைக் காட்டிலும் மேலானவன்; சாஸ்திரங்களை அறிந்தவர்களைக் காட்டிலும் மேலானவனாகக் கருதப்படுகிறான். மேலும், பயனில் ஆர்வம் கொண்டு கர்மங்களைச் செய்பவர்களைக் காட்டிலும் யோகி உயர்ந்தவன். ஆகையால், அர்ஜுனா! யோகி ஆவாயாக. (46)</p>
<p class="Text para-style-override-9">அனைத்து யோகிகளிலும் எவன் சிரத்தையுடைய யோகியோ, என்னிடம் ஈடுபாடு கொண்ட உள்ளத்தால் (மனப்பூர்வமாக) என்னை வழிபடுகிறானோ, அந்த யோகியே என்னால் மிகவும் உயர்ந்தவனாக மதிக்கப்படுகிறான்.” (47)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘ஆத்ம ஸம்யம யோகம்’ எனப் பெயர் படைத்த ஆறாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-10">ஏழாவது அத்தியாயம்</p>
<p class="Sub-Heading">ஞான விஞ்ஞான யோகம்</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “பார்த்தா! என்னிடம் மிகுந்த அன்பும், முழுமையான ஈடுபாடும் கொண்ட மனத்துடன் என்னையே மேலான கதியாகக் கொண்டு, யோகத்திலேயே ஒன்றியவனாக விபூதிகள், பலம், ஐசுவரியம் முதலிய சகல கல்யாண குணங்களுடன் கூடியவனும், எல்லாவற்றிற்கும் ஆத்மாவானவனுமான என்னை எவ்வாறு எவ்வித ஐயமுமின்றி நீ அறிந்து கொள்வாயோ, அவ்வாறு சொல்கிறேன். அதைக் கேள். (1)</p>
<p class="Text">எதை அறிந்து கொண்டபின் இவ்வுலகில் மேலும் தெரிந்து கொள்ள வேண்டியது வேறு ஒன்றும் மீதம் இருக்காதோ, (அதை, அதாவது) விஞ்ஞானத்துடன் கூடிய இந்தத் தத்துவஞானத்தை முழுமையாக நான் உனக்குச் சொல்வேன். (2)</p>
<p class="Text">ஆயிரக்கணக்கான மனிதர்களில் யாரோ ஒருவன் என்னை அடைவதற்காக முயல்கிறான் (சாதனை புரிகிறான்). அவ்விதம் முயல்கின்ற யோகிகளிலும்கூட என்னையே மேலான கதியாகக் கொண்ட யாரோ ஒருவன்தான் என்னைத் தத்துவரீதியாக உள்ளபடியே அறிகிறான். (3)</p>
<p class="Text">நிலம், நீர், நெருப்பு, காற்று, ஆகாயம், மனம், புத்தி, அகங்காரம் ஆகிய எனது இந்தப் பிரகிருதி எட்டு வகையாகப் பிரிக்கப்பட்டுள்ளது. எட்டு வகையாகப் பிரிக்கப்பட்டுள்ள இதுவோவெனில் ‘அபரா’ அதாவது என் ஜடப்பிரகிருதி. நீண்ட புஜமுடையவனே! இதிலிருந்து வேறான எந்தப் பிரகிருதியினால் இந்த உலகம் முழுவதும் தாங்கப்படுகிறதோ, அது எனது ஜீவரூபமான ‘பரா’ அதாவது சேதனப்பிரகிருதி என்று தெரிந்துகொள். (4—5)</p>
<p class="Text">எல்லா உயிரினங்களும் இந்த இரண்டு பிரகிருதிகளில் இருந்தும் உண்டானவை என்றும், நானே சம்பூர்ணமான எல்லா உலகிற்கும் உற்பத்தியாகும் இடம், அவ்வாறே ஒடுங்குகின்ற இடம் என்றும் தெரிந்துகொள். அதாவது, அகில உலகிற்கும் நானே மூலகாரணம் என்கிறார் பகவான். (6)</p>
<p class="Text">அர்ஜுனா! என்னைக் காட்டிலும் வேறொன்றும் உயர்ந்த காரணமில்லை. இவ்வுலகமனைத்தும் நூலில் நூலினால் ஆன மணிகளைப்போல என்னிடம் கோக்கப்பட்டுள்ளன. (7)</p>
<p class="Text">அர்ஜுனா! நான் நீரில் சுவையாகவும், சந்திரன், சூரியன் — இவர்களில் ஒளியாகவும், எல்லா வேதங்களிலும் ஓங்காரமாகவும், ஆகாயத்தில் ஒலியாகவும், ஆண்களிடத்தில் ஆண்மையாகவும் இருக்கிறேன். (8)</p>
<p class="Text">மண்ணில் புனிதமான நறுமணமாகவும் நெருப்பில் ஒளியாகவும் இருக்கிறேன். அவ்வாறே, எல்லா உயிரினங்களிலும் உயிராகவும் தவம் செய்வோர்களிடத்தில் தவமாகவும் இருக்கிறேன். (9)</p>
<p class="Text">அர்ஜுனா! சராசரங்கள் அனைத்திற்கும் நிலையான விதை என்று என்னை அறிந்து கொள். நான் அறிவாளிகளுடைய அறிவாகவும், தேஜஸ் படைத்தவர்களுடைய தேஜஸாகவும் இருக்கிறேன். (10)</p>
<p class="Text">பரதகுலச்செம்மலே! நான் வலிமை மிக்கவர்களுடைய ஆசையும் பற்றும் நீங்கப்பெற்ற வலிமையாக இருக்கிறேன். மேலும், உயிரினங்களில் அறத்திற்கு மாறுபடாத (சாஸ்திர சம்மதமான) காமமாக இருக்கிறேன். (11)</p>
<p class="Text">மேலும், எந்த உணர்வுகள் சத்துவ குணத்திலிருந்து தோன்றியவையோ, எவை ரஜோ குணத்திலிருந்து தோன்றியவையோ, அவ்வாறே எவை தமோ குணத்திலிருந்து தோன்றியவையோ, அவையனைத்தும் என்னிடமிருந்தே தோன்றியவை என்று அறிந்துகொள். ஆனால், உண்மையில் அவற்றில் நானும், அவை என்னிடமும் இல்லை. (12)</p>
<p class="Text">சாத்விக, ராஜஸ, தாமஸ குணங்களின் விளைவுகளான இந்த மூன்று வகையான உணர்வுகளால் இந்த எல்லா உலகமும் (பிராணி சமுதாயமும்) மயக்கம் அடைந்துள்ளன. ஆகையால், இம்முக்குணங்களுக்கு மேற்பட்டவனும் அழிவற்றவனுமான என்னை இந்த உலகம் அறிவதில்லை. (13)</p>
<p class="Text">ஏனென்றால், இந்த உலகியலுக்கு அப்பாற்பட்ட தெய்விகமான, மிகவும் அற்புதமான, முக்குணமயமான என்னுடைய மாயை கடப்பதற்கு அரிதானது. ஆனால், எவர்கள் என்னையே எப்பொழுதும் புகலாகக் கொள்கிறார்களோ, அவர்கள் இந்த மாயையைக் கடந்து விடுகிறார்கள். அதாவது, உலகியலிலிருந்து கரையேறுகிறார்கள். (14)</p>
<p class="Text">மாயையினால் ஞானம் அபகரிக்கப்பட்டவர்களும் (அதாவது அறிவிழந்தவர்களும்), அசுரத்தன்மையைக் கைக்கொண்டவர்களும், மனிதர்களில் தாழ்ந்தவர்களும், இழிவான செயல்களைப் புரிகின்றவர்களுமான அறிவிலிகள் என்னை வழிபடுவதில்லை. அதாவது, அடையவேண்டிய மேலான கதியாகக் கொள்வதில்லை. (15)</p>
<p class="Text">பரதகுலச்செம்மலே அர்ஜுனா! உலகியல் பொருட்களைப் பெறவேண்டி வழிபடுபவன், துன்பமடைந்தவன், எனது பேருண்மையை அறிய ஆவலுடையவன், மேலும் மெய்ஞ்ஞானம் பெற்றவன் ஆகிய நான்குவிதமான நற்செயல்கள் செய்கின்றவர்களான பக்தியுடைய மனிதர்கள் என்னை வழிபடுகிறார்கள். (16)</p>
<p class="Text">அவர்களுள் எப்பொழுதும் என்னிடமே ஒன்றிவிட்ட, வேறொன்றைச் சாராமல் பக்தி செய்கின்ற ஞானியான பக்தன் மிகவும் சிறந்தவன். ஏனெனில், என்னைத் தத்துவரீதியாக அறிகின்ற ஞானிக்கு நான் மிகவும் இனியவன்; அவனும் எனக்கு மிகவும் இனியவன். (17)</p>
<p class="Text">இவர்கள் எல்லோருமே (மேற்கூறப்பட்ட நால்வருமே) சிறந்தவர்களே. ஆனால், ஞானியோவெனில் என்னுடைய ஸ்வரூபமே என்பது என்னுடைய கருத்து. ஏனெனில், என்னிடம் ஒன்றிய மனமும் புத்தியும் கொண்ட ஞானியாகிய பக்தன், மிகவும் உயர்ந்த கதியாகிய என்னையே உறுதியாகப் பற்றி நிற்கிறான். (18)</p>
<p class="Text">பல பிறவிகளுக்குப் பின் கடைசிப்பிறவியில் தத்துவ ஞானம் பெற்ற மனிதன், அனைத்தும் வாசுதேவனே என்று என்னைப் புகலாகக் கொள்கிறான். அத்தகைய மகாத்மா மிகமிக அரிதானவன். (19)</p>
<p class="Text">அந்தந்த போகப் பொருட்களில் ஏற்படும் ஆசையினால் அறிவிழந்தவர்கள், தம்முடைய இயல்பினால் தூண்டப்பட்டு, அந்தந்த நியமங்களைக் கைக்கொண்டு, மற்ற தேவதைகளைப் புகலாகக் கொள்கிறார்கள் (வழிபடுகிறார்கள்). (20)</p>
<p class="Text">எந்தெந்த ஸகாம பக்தன் (பயன்களை அடைய விருப்பம் கொண்ட பக்தன்) எந்தெந்த தேவதையின் ஸ்வரூபத்தைச் சிரத்தையுடன் பூஜிக்க விரும்புகிறானோ, அந்தந்த பக்தனுக்குச் சிரத்தையை, நான் அந்த தேவதையிடமே அசையாததாகச் செய்கிறேன். (21)</p>
<p class="Text">அந்த மனிதன் அந்தச் சிரத்தையுடன் கூடியவனாக அந்த தேவதையினுடைய பூஜையைச் செய்கிறான். மேலும், அந்த தேவதையிடமிருந்து என்னாலேயே நிர்ணயம் செய்யப்பட்டுள்ள, விரும்பிய அந்த போகங்களைச் சந்தேகமின்றி (அவன்) அடைகிறான். (22)</p>
<p class="Text">ஆனால், சிற்றறிவு படைத்தவர்களாகிய அவர்களுடைய அந்தப் பயன் அழிவுடையதாக ஆகிறது. அவ்வாறே வேறு தேவதைகளைப் பூஜிப்பவர்கள் அந்த தேவதைகளை அடைகிறார்கள். மேலும், என்னுடைய பக்தர்கள் எவ்விதம் வழிபட்டாலும் முடிவில் என்னையே அடைகிறார்கள். (23)</p>
<p class="Text">அறிவற்றவர்கள் என்னுடைய இணையற்றதும் அழிவற்றதும் மேலானதுமான தன்மையை அறிந்து கொள்ளாமல், மனம்—புலன்களுக்கு அப்பாற்பட்டவனான ஸத் சித் ஆனந்தமயமான பரமாத்மாவான என்னை, மனிதனைப்போல பிறப்புள்ளவனாகக் கண்களால் காணக்கூடிய தோற்றத்தை அடைந்தவன் என்று எண்ணுகிறார்கள். (24)</p>
<p class="Text">என்னுடைய யோகமாயையால் மறைக்கப்பட்டுள்ள நான் எல்லோருக்கும் புலப்படுவதில்லை. இந்த அறிவற்ற மனித சமுதாயம் என்னைப் பிறப்பற்றவன் என்றும், அழிவற்ற பரம்பொருள் என்றும் அறிவதில்லை. நான் பிறப்பு—இறப்பு உள்ளவன் என்றே எண்ணுகின்றது. (25)</p>
<p class="Text">அர்ஜுனா! முன்பே உயிர் வாழ்ந்து காலமாகிவிட்டவையும், இப்பொழுது இருக்கின்றவையும், அவ்வாறே இனித் தோன்றப் போகின்றவையுமான எல்லா உயிரினங்களையும் நான் அறிவேன். ஆனால், சிரத்தையும் பக்தியும் இல்லாத எந்த மனிதனும் என்னை அறிவதில்லை. (26)</p>
<p class="Text">பரதகுலத்தோன்றலே! அர்ஜுனா! உலகில் விருப்பு—வெறுப்புகளால் உண்டான சுகம், துக்கம் முதலிய இரட்டைகள் வடிவான மயக்கத்தினால் எல்லா உயிரினங்களும் மிகுந்த அறியாமையை அடைகின்றன. (27)</p>
<p class="Text">ஆனால், பயன் கருதாது சிறந்த செயல்களைப் புரிகின்ற எந்த மனிதர்களுடைய பாவம் நசித்துவிட்டதோ, அந்த விருப்பு—வெறுப்புகளால் உண்டாகிற இரட்டைகள் வடிவான மயக்கத்திலிருந்து விடுபட்ட உறுதியான நிச்சயத்துடன் கூடிய பக்தர்கள் என்னை எல்லா வகைகளிலும் வழிபடுகிறார்கள். (28)</p>
<p class="Text">எவர்கள் என்னைச் சரணமடைந்து மூப்பு, மரணம் — இவற்றிலிருந்து விடுபடுவதற்காக முயல்கிறார்களோ, அவர்கள் அந்தப் பிரம்மத்தையும் அத்யாத்மம் முழுவதையும் (ஜீவ சமுதாயத்தையும்), அவ்வாறே சம்பூர்ண கர்மத்தையும் அறிந்து கொள்கின்றனர். (29)</p>
<p class="Text para-style-override-9">எவர்கள் அதிபூதம், அதிதைவம், அதியக்ஞத்துடன் கூடியவனாகவும், எல்லாவற்றிற்கும் ஆத்மஸ்வரூபனாகவும் உள்ள என்னை மரணத்தறுவாயிலும்கூட அறிகிறார்களோ, அத்தகைய ஒன்றிய மனத்தோடு கூடிய அவர்கள் என்னையே அறிகிறார்கள் — அடைகிறார்கள்.” (30)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘ஞான விஞ்ஞான யோகம்’ எனப் பெயர் படைத்த ஏழாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-11">எட்டாவது அத்தியாயம்</p>
<p class="Sub-Heading">அக்ஷர ப்ரஹ்ம யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “புருஷோத்தமா! அந்தப் பிரம்மம் என்பது என்ன? அத்யாத்மம் என்பது என்ன? கர்மம் என்பது என்ன? அதிபூதம் என்ற பெயரால் எது அழைக்கப்படுகிறது? மேலும், அதிதைவம் என்று எது சொல்லப்படுகிறது? (1)</p>
<p class="Text">மதுசூதனா! இங்கு அதியக்ஞன் என்பவர் யார்? இந்த தேகத்தில் அவர் எப்படி இருக்கிறார்? மேலும், ஒன்றிய மனத்தோடு கூடியவர்களால் மரணத்தறுவாயில் எவ்வாறு நீங்கள் அறியப்படுகிறீர்கள்?” (2)</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “பிரம்மம் எனப்படுவது மிக உயர்ந்ததும் அழிவற்றதுமானது. அதன் ஸ்வரூபம் அதாவது ஜீவாத்மா அத்யாத்மம் என்ற பெயரால் அழைக்கப்படுகிறது. சராசரங்களின் இருப்பை உண்டுபண்ணுகின்ற படைப்பு (தியாகம்) கர்மம் என்ற பெயரால் அழைக்கப்படுகிறது. (3)</p>
<p class="Text">தோன்றுவது, அழிவது என்ற நியதியோடு கூடிய பொருட்கள் எல்லாம் ‘அதிபூதம்’ ஆகும். ஹிரண்யமயனான புருஷன் அதாவது நான்முக பிரம்மதேவன் ‘அதிதைவம்’ ஆவார். மேலும், உடல் பெற்றவர்களில் சிறந்தவனான அர்ஜுனா! இந்த உடலில் வாசுதேவனான நானே அந்தர்யாமி உருவிலே ‘அதியக்ஞ’மாக இருக்கிறேன். (4)</p>
<p class="Text">மரணகாலத்திலும் எந்த மனிதன் என்னையே நினைத்துக் கொண்டு சரீரத்தை நீத்துக் கிளம்புகிறானோ (அதாவது உயிர் விடுகிறானோ), அவன் என் ஸ்வரூபத்தையே அடைகிறான். இதில் சிறிதுகூட சந்தேகம் இல்லை. (5)</p>
<p class="Text">குந்தியின் மைந்தனே! அர்ஜுனா! இந்த மனிதன் கடைசி காலத்தில் (மரணத்தறுவாயில்) எந்தெந்த ஸ்வரூபத்தைச் சிந்தித்தவண்ணமாய் சரீரத்தைத் துறக்கிறானோ, அந்தந்த ஸ்வரூபத்தையே அடைகிறான். ஏனெனில், அவன் எப்பொழுதும் அதே சிந்தனையில் இருந்திருக்கிறான். (6)</p>
<p class="Text">ஆகையினால் அர்ஜுனா! நீ எல்லாக் காலங்களிலும் இடைவிடாமல் என்னையே தொடர்ந்து நினைத்துக் கொண்டிரு! போரும் புரிவாயாக! இவ்வாறு என்னிடத்தில் அர்ப்பணம் செய்யப்பட்ட மனம்—புத்தியுடன் கூடியவனாக, நீ ஐயமின்றி என்னையே அடைவாய். (7)</p>
<p class="Text">அர்ஜுனா! பகவானைத் தியானிப்பது என்ற பயிற்சியான யோகத்தில் ஈடுபட்டு, வேறு விஷயங்கள்பால் செல்லாத மனத்தினால் பகவானையே சிந்தித்திருக்கும் மனிதன் மிகவும் உயர்ந்த ஒளிபொருந்திய தெய்விகமான புருஷனையே, அதாவது, சாட்சாத் பரமேசுவரனையே அடைகிறான். இது நியதி. (8)</p>
<p class="Text">எந்த மனிதன் எல்லாமறிந்தவரும் அநாதியானவரும் (தொன்மையானவரும்) எல்லாவற்றையும் ஆள்பவரும் நுண்ணியதைக் காட்டிலும் மிகவும் நுண்ணியரானவரும் எல்லாவற்றையும் தாங்கிக் காப்பாற்றுபவரும் சிந்தனைக்கு எட்டாத வடிவுடையவரும் சூரியனைப் போன்று எப்பொழுதும் சைதன்யப் பிரகாச வடிவானவரும் அவித்யைக்கு மிகவும் அப்பாற்பட்டவரும் சுத்த ஸத் சித் ஆனந்தமயமானவருமான பரமேசுவரனை நினைக்கிறானோ— (9)</p>
<p class="Text">பக்தியோடு கூடிய அந்த மனிதன் இறக்கும் தறுவாயிலும் யோகத்தின் வலிமையால் புருவங்களின் மத்தியில் பிராணனை நன்றாக நிலைநிறுத்தி, மேலும் அசையாத மனத்தால் நினைத்துக் கொண்டு, அந்தத் திவ்விய ரூபத்தோடு கூடிய மேலான புருஷனான பரமாத்மாவையே அடைகிறான். (10)</p>
<p class="Text">வேதமறிந்த வித்துவான்கள் எந்த ஸத் சித் ஆனந்தமயமான பரமபதத்தை அழிவில்லாதது என்று கூறுகிறார்களோ, பற்று நீங்கிய முயற்சியுள்ள சந்நியாசிகளான மகாபுருஷர்கள் எதில் புகுகிறார்களோ, எந்தப் பரமபதத்தை விரும்புகின்ற பிரம்மசாரிகள் பிரம்மசரிய நெறியைக் கடைப்பிடிக்கிறார்களோ, அந்தப் பரமபதத்தைப் பற்றி, உனக்குச் சுருக்கமாகக் கூறப் போகிறேன். (11)</p>
<p class="Text">புலன்களின் எல்லா வாயில்களையும் அடைத்து வைத்து (அதாவது, வெளிவிஷயங்கள் புகாமல் தடுத்து நிறுத்தி), மனத்தையும் இதயத்தில் நிலையாக நிறுத்தி, (பின் அவ்வாறு வசப்படுத்தப்பட்ட மனத்தால்) பிராணனை உச்சந்தலையில் நிலைபெறச் செய்து, பரமாத்மா சம்பந்தமான யோகதாரணையில் நிலைத்து நின்று, எவன் ‘ஓம்’ என்னும் ஒரே எழுத்தான பிரம்மத்தை உச்சரித்துக் கொண்டு, அந்த ‘ஓம்’ என்ற ஏகாக்ஷரத்தின் பொருளான நிர்குணப் பிரம்மமான என்னைச் சிந்தனை செய்து கொண்டு, இவ்வுடலை நீத்துச் செல்கிறானோ, அந்த மனிதன் உயர்ந்த கதியை அடைகிறான். (12—13)</p>
<p class="Text">அர்ஜுனா! எவன் வேறு சிந்தனையற்று எப்பொழுதும் இடைவிடாமல் புருஷோத்தமனான என்னை நினைக்கிறானோ, எப்போதும் இடைவிடாமல் என்னிடம் ஒன்றிவிட்ட அந்த யோகி என்னை எளிதில் அடைய முடியும். (14)</p>
<p class="Text">மிக உயர்ந்த ஸித்தியை அடைந்த மகாத்மாக்கள் என்னை அடைந்துவிட்ட பிறகு, துன்பங்களுக்கு உறைவிடமானதும் நிலையற்றதுமான மறுபிறவியை அடைவதில்லை. (15)</p>
<p class="Text">அர்ஜுனா! பிரம்மலோகம் வரை உள்ள எல்லா உலகங்களும் அழிந்து உண்டாகும் தன்மையுடையன. அதாவது, அந்த லோகங்களை அடைந்தாலும் திரும்பவும் உலகில் பிறக்க நேரிடும். ஆனால், குந்தியின் புதல்வனே! என்னை அடைந்தபின்னர் மறுபிறவி கிடையாது. ஏனென்றால், நானோ காலத்தைக் கடந்தவன். இந்தப் பிரம்மலோகம் முதலியன எல்லாம் காலவரைக்குட்பட்டு அழிவன. (16)</p>
<p class="Text">பிரம்மாவுக்கு எது ஒரு பகலோ அது ஓராயிரம் சதுர்யுகங்களைக் காலவரையறையாகக் கொண்டது என்றும், அவ்வாறே இரவும் ஓராயிரம் சதுர்யுகங்களை முடிவாகக் கொண்டது என்றும், எந்த மனிதர்கள் தத்துவரீதியாக அறிகிறார்களோ, அந்த யோகியர் பகலிரவு என்ற காலத்தின் தத்துவத்தை அறிந்தவர்கள். (17)</p>
<p class="Text">பிரம்மாவின் பகல் தொடங்கும்போது எல்லாவிதமான சராசரமான உயிர்த்தொகுதிகளும் அவ்யக்தத்திலிருந்து — பிரம்மாவின் சூட்சும சரீரத்திலிருந்து — வெளிப்படுகின்றன. மேலும், பிரம்மதேவனின் இரவு தொடங்கும்போது, அந்த அவ்யக்தம் என்ற பெயருள்ள பிரம்மாவின் சூட்சும சரீரத்திலேயே மறைகின்றன. (18)</p>
<p class="Text">அர்ஜுனா! அதே இந்த உயிரினங்களின் கூட்டம் மீண்டும் மீண்டும் பிறந்து தன்வசமின்றிப் பிரகிருதியின் வசப்பட்டு, இரவின் தொடக்கக் காலத்தில் மறைகிறது. பகலின் தொடக்கத்தில் மறுபடியும் உண்டாகிறது. (19)</p>
<p class="Text">ஆனால், அந்த அவ்யக்தத்தைக் காட்டிலும் மிகவும் உயர்ந்த, வேறான தனித்தன்மை கொண்ட எந்த சாசுவதமான, வெளிப்படாத பரம்பொருளான பரமாத்மா உள்ளாரோ, அந்த மேலான திவ்விய புருஷன் எல்லா பூதங்களும் (உயிரினங்களும்) அழிந்தபோதிலும் அழிவதில்லை. (20)</p>
<p class="Text">அவ்யக்தம் (தோன்றாநிலை), அக்ஷரம் (அழிவில்லாதது) என்று கூறப்பட்ட அதே ‘அக்ஷரம்’ என்ற பெயருள்ள அவ்யக்தத் தன்மையை மிக உயர்ந்த கதி என்று கூறுவர். அவ்வாறே எந்த சநாதனமான அவ்யக்த நிலையை அடைந்த பிறகு மனிதர்கள் திரும்புவதில்லையோ, அது என்னுடைய பரமபதம். (21)</p>
<p class="Text">அர்ஜுனா! எல்லா உயிரினங்களும் எந்த பரமாத்மாவினுள் இருக்கின்றனவோ, எந்த ஸத் சித் ஆனந்தமயமான பரமாத்மாவினால் இந்த அகில உலகமும் பரிபூரணமாக நிறைந்து இருக்கிறதோ, அந்த சநாதன அவ்யக்தனான பரம புருஷனோ, வேறு எதிலும் நாட்டமில்லாத பக்தியினாலேயே அடையத்தக்கவர். (22)</p>
<p class="Text">அர்ஜுனா! எந்தக் காலத்தில் (வழியில்) உடலை நீத்து விட்டுச் செல்கின்ற யோகியர் திரும்பி வராத பெருநிலையையும், மேலும் எந்த வழியில் செல்கின்ற யோகிகள் திரும்பி வரும் நிலையையும் (மறுபிறப்பு என்னும் நிலையையும்) அடைகிறார்களோ, அந்தக் காலத்தை (இரண்டு வழிகளையும்) சொல்கிறேன். (23)</p>
<p class="Text">எந்த வழியில் ஒளிமயமான அக்னி அபிமான தேவதையாக இருக்கிறாரோ, பகலின் அபிமான தேவதை இருக்கிறாரோ, சுக்லபக்ஷ அபிமான தேவதை இருக்கிறாரோ, உத்தராயணத்தின் ஆறு மாதங்களின் அபிமான தேவதை இருக்கிறாரோ, அந்த மார்க்கத்தில் இறந்த பிறகு செல்கின்ற பிரம்மத்தை அறிந்த யோகிகளான ஜனங்கள் மேலே கூறப்பட்ட தேவதைகளால் வரிசையாக அழைத்துச் செல்லப்பட்டுப் பிரம்மத்தை அடைகிறார்கள். (24)</p>
<p class="Text">எந்த மார்க்கத்தில் புகைக்குரிய தேவதை இருக்கிறாரோ, ராத்திரிக்குரிய தேவதை இருக்கிறாரோ, அப்படியே கிருஷ்ண பக்ஷத்திற்குரிய தேவதை இருக்கிறாரோ, தக்ஷிணாயனத்தின் ஆறு மாதங்களுக்குரிய தேவதை இருக்கிறாரோ, அந்த மார்க்கத்தில் பற்றுடன் கர்மங்களைச் செய்கின்ற யோகி இறந்தபின் மேற்கூறப்பட்ட தேவதைகளால் வரிசையாக அழைத்துச் செல்லப்பட்டுச் சந்திரனுடைய ஒளியை அடைந்து சுவர்க்கத்தில் தன் நற்செயல்களின் பயன்களை அனுபவித்து விட்டுத் திரும்பி வருகிறார். (25)</p>
<p class="Text">ஏனென்றால், உலகிற்கு இந்த இரண்டுவிதமான சுக்லபக்ஷம், கிருஷ்ணபக்ஷம் அதாவது தேவயானம், பித்ருயானம் எனப்படும் வழிகள் என்றுமுள்ளனவாகக் கருதப்படுகின்றன. இவற்றுள் ஒன்றான அர்ச்சிர் மார்க்கத்தின் மூலம் செல்கிற யோகி, எதிலிருந்து திரும்பி வரவேண்டியதில்லையோ, அந்த பரமகதியை அடைகிறான். மற்றொரு வழியான தூமமார்க்கத்தில் செல்கின்ற பற்றுடன் கர்மம் செய்கின்ற யோகி மறுபடியும் திரும்பி வருகிறான். அதாவது, பிறப்பையும் இறப்பையும் அடைகிறான். (26)</p>
<p class="Text">பார்த்தா! இந்த இரண்டு மார்க்கங்களையும் தத்துவரீதியாக அறிந்த எந்த யோகியும் மோகமடைவதில்லை. அவன் பற்றற்ற நிலையிலேயே சாதனையைச் செய்வான். ஆசையில் சிக்கிக் கொள்ளமாட்டான். ஆகையால், அர்ஜுனா! எல்லாக் காலங்களிலும் சமபுத்தி என்னும் யோகத்தோடு கூடியவனாக ஆகிவிடு. எப்பொழுதும் என்னை அடைவதற்காகவே சாதனைகளைச் செய்பவனாக இரு. (27)</p>
<p class="Text para-style-override-9">யோகியானவன் இந்த ரகசியத்தைத் தத்துவரீதியாக அறிந்து, வேதங்களை அத்தியயனம் செய்வதிலும் யாகங்களைச் செய்வதிலும் தவம் செய்வதிலும் தானங்கள் செய்வதிலும் எந்த புண்ணியத்தின் பயன் ஏற்படுமென்று சொல்லப்பட்டிருக்கிறதோ, அந்த எல்லாவற்றையுமே ஐயமின்றி கடந்து செல்கிறான். மேலும் என்றுமுள்ள பரமபதத்தை அடைகிறான்.” (28)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘அக்ஷர ப்ரஹ்ம யோகம்’ எனப் பெயர் படைத்த எட்டாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-12">ஒன்பதாவது அத்தியாயம்</p>
<p class="Sub-Heading">ராஜவித்யா ராஜகுஹ்ய யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “அர்ஜுனா! எதை அறிந்து கொண்டதாலேயே துக்க வடிவான உலகியலிலிருந்து விடுதலை பெறுவாயோ, மிகவும் மறைத்துப் போற்ற வேண்டிய விஞ்ஞானத்தோடு கூடிய இந்த ஞானத்தைக் குற்றங்குறை காணாத இயல்புடைய பக்தனான உனக்கு, மறுபடியும் நன்றாக விளக்கிக் கூறப்போகிறேன். (1)</p>
<p class="Text">இந்த விஞ்ஞானத்துடன் கூடிய ஞானம் அனைத்து வித்யைகளுக்கும் அரசு; மறைத்துப் போற்றப்பட வேண்டியவற்றில் சிறந்தது; மிகப் புனிதமானது; மிகச்சிறந்தது; கண்கூடாக உணர்தற்குரியது; தர்மநெறிக்குட்பட்டது; கடைப்பிடிப்பதற்கு மிகவும் எளிதானது; மேலும் அழிவற்றது. (2)</p>
<p class="Text">எதிரிகளை வாட்டுபவனே! மேலே கூறப்பட்ட தர்மத்தினுடைய சிறப்பில் நம்பிக்கையற்ற மனிதர்கள் என்னை அடையாமல் மரண வடிவான சம்சாரச் சக்கரத்தில் சுற்றிக் கொண்டே இருக்கிறார்கள். (3)</p>
<p class="Text">உருவமற்ற பரமாத்மாவான என்னால் இந்த அனைத்து உலகமும் பனிக்கட்டியில் நீர் போல நிறைந்துள்ளது. எல்லா உயிரினங்களும் என்னுடைய சங்கல்பத்தின் பலத்தினால் நிலைபெற்றுள்ளன. ஆனால், உண்மையில் நான் அவற்றில் நிலைபெற்றிருக்கவில்லை. (4)</p>
<p class="Text">அந்தச் சராசரங்கள் அனைத்தும் என்னுள் இருப்பவை அல்ல. என்னுடைய ஈசுவரத்தன்மை உடைய யோக சக்தியைப் பார். அனைத்து உயிரினங்களையும் தாங்குகின்றவனும், உண்டாக்குகின்றவனுமாக இருந்தபோதிலும், என்னுடைய ஆத்மா உண்மையில் உயிரினங்களில் நிலைபெற்று இருப்பதில்லை. (5)</p>
<p class="Text">எங்கும் வீசுகின்ற பெருங்காற்று எவ்வாறு ஆகாயத்தில் எப்பொழுதும் உள்ளதோ, அவ்வாறே எல்லா உயிரினங்களும் என் சங்கல்பத்தில் உண்டாவதால், என்னிடம் உள்ளன என்று அறிந்து கொள். (6)</p>
<p class="Text">குந்தியின் மைந்தனே! அர்ஜுனா! எல்லா உயிரினங்களும் கல்பங்களின் முடிவில் என்னுடைய பிரகிருதியை அடைகின்றன. (பிரகிருதியில் தன்மயமாகிவிடுகின்றன.) அவற்றைக் கல்பத்தின் ஆரம்பத்தில் நான் திரும்பவும் தோன்றச் செய்கிறேன். (7)</p>
<p class="Text">இயல்பின் ஆற்றலினால் தன்வசமிழந்த இந்த அனைத்து உயிர்த்தொகுதிகளையும் திரும்பத் திரும்ப என்னுடைய பிரகிருதியை ஏற்றுக்கொண்டு, அவரவர் வினைக்கேற்றவாறு படைக்கிறேன். (8)</p>
<p class="Text">அர்ஜுனா! அந்தக் கர்மங்களில் பற்றில்லாமலும், ஒதுங்கியவனைப் போன்றும் இருக்கின்ற பரமாத்மாவான என்னை, அந்தச் செயல்கள் பந்தப்படுத்துவதில்லை. (9)</p>
<p class="Text">குந்தியின் மைந்தனே! தலைவனான என் கண்காணிப்பில் பிரகிருதியானது அசைவன, அசையாதன — இவற்றோடு கூடிய உலகமனைத்தையும் தோற்றுவிக்கிறது. இக்காரணத்தினால் இந்தச் சம்சாரச் சக்கரம் சுழன்று கொண்டிருக்கிறது. (10)</p>
<p class="Text">என்னுடைய மேலான இயல்பை அறியாதவர்களான அறிவிலிகள் மனிதனுடைய உடலைத் தாங்கிக் கொண்டிருக்கும் உயிரினங்களுக்கெல்லாம் தலைவனான என்னை அற்பமாக நினைக்கிறார்கள் — அவமதிக்கிறார்கள். (என்னுடைய யோக மாயையினால் உலகமனைத்தையும் காப்பதற்காக மனித உருத்தாங்கி நிலவும் பரமேசுவரனான என்னைச் சாதாரண மனிதன் என்று நினைக்கிறார்கள்.) (11)</p>
<p class="Text">வீணான ஆசை உடையவர்களும் பயனற்ற செயல்களைச் செய்பவர்களும், வீணான அறிவு உடையவர்களுமான (தத்துவஞானம் இல்லாத) உறுதியற்ற மனமுடைய அறிவிலிகள் அரக்கத் தன்மையையும் அசுரத் தன்மையையும் மோகத்திற்கு வசப்பட்டுத் துன்புறுத்துவது ஆகிய இயல்பையே சார்ந்துள்ளார்கள். (12)</p>
<p class="Text">ஆனால், அர்ஜுனா! தெய்விக இயல்பைக் கைக்கொண்டவர்களான பெரியோர்கள் என்னை எல்லா உயிரினங்களுக்கும் என்றுமுள்ள நிலைத்த காரணம் என்றும், அழிவற்றவன் என்றும் அறிந்து, வேறு எதிலும் நாட்டமில்லாத மனத்துடன் இடைவிடாது வழிபடுகிறார்கள். (13)</p>
<p class="Text">உறுதியான நிச்சயம் கொண்ட பக்தர்கள் இடைவிடாது என்னுடைய நாமங்களையும் குணங்களையும் கீர்த்தனம் செய்து கொண்டும், என்னைப் பெறும் முயற்சியில் ஈடுபட்டுக் கொண்டும், என்னைத் திரும்பத் திரும்ப வணங்கிக் கொண்டும், எப்பொழுதும் என்னுடைய தியானத்திலேயே நிலைத்திருந்தும், வேறொன்றிலும் நாட்டமில்லாத அன்புடன் என்னை வழிபடுகிறார்கள். (14)</p>
<p class="Text">வேறு சில ஞானயோகிகள் நிர்குணமான உருவமற்ற பிரம்மமான என்னை ஞான யக்ஞத்தினால் தான் வேறு என்ற எண்ணமில்லாமல் ஒன்றிய பாவத்தோடு வழிபட்டுக் கொண்டும், மற்றும் சிலர் பல தோற்றங்களில் விளங்கும் விராட் ஸ்வரூபம் கொண்ட பரமேசுவரனான என்னைத் தன்னிலும் வேறாக எண்ணியும் வழிபடுகிறார்கள். (15)</p>
<p class="Text">கிரதுவும் நானே; யக்ஞமும் நானே; பித்ருயக்ஞமான சிராத்தமும் நானே; ஹோமத் திரவியங்களும் மூலிகைகளும் நானே; வைதீக கர்மங்களில் ஓதப்படும் மந்திரமும் நானே; நெய்யும் நானே; அக்னியும் நானே; ஹோமம் என்ற செயலும் நானேதான்! (16)</p>
<p class="Text">இந்த உலகமனைத்தையும் தாங்குபவனும், கர்மங்களுக்குப் பயனளிப்பவனும், தந்தையும், தாயும், பாட்டனாரும், அறியத்தக்கவனும், புனிதமானவனும், ஓங்காரமும், ருக், சாம, யஜுர் என்ற மூன்று வேதங்களும் நானேதான். (17)</p>
<p class="Text">அடையத்தக்க பரமபதம், காத்துப் போஷிப்பவன், எல்லோரையும் ஆள்பவன், நல்லன—தீயன ஆகியவற்றைப் பார்ப்பவன், அனைத்திற்கும் இருப்பிடம், எல்லாவற்றிற்கும் புகலிடம், கைம்மாறு எதிர்பாராமல் உதவிபுரியும் நண்பன், அகில உலகமும் தோன்றுவதற்கும் ஒடுங்குவதற்குமான காரணம், நிலையாகத் தாங்குமிடம், நிதானம், அதாவது பிரளய காலத்தில் அனைத்து உயிரினங்களும் நுண்ணிய வடிவில் லயமடையும் இடம், அழிவில்லாத விதை ஆகிய அனைத்தும் நானே! (18)</p>
<p class="Text">நான்தான் சூரியனுடைய வடிவில் வெப்பம் அளிக்கிறேன்; மழையை உள்ளிழுத்துத் தடுத்து நிறுத்துகிறேன்; பொழியவும் செய்கிறேன். அர்ஜுனா! நானே இறவாப்பெருநிலையும் ஆவேன்; படைத்தவற்றை அழிக்கும் மகாகாலனும் நானே ஆவேன். அழியாததும் அழியக்கூடியதும் எல்லாமே நான்தான் (என்னுடைய ஸ்வரூபம்தான்). (19)</p>
<p class="Text">மூன்று வேதங்களிலும் வர்ணிக்கப்பட்டுள்ள முறைகளின்படி பயனை நல்கக்கூடிய கர்மங்களைச் செய்து, யாகத்தில் ஸோமம் என்ற ரசத்தை அருந்தி, பாவங்கள் அகன்று தூய்மை பெற்றவர்கள் என்னை யாகங்களால் உபாசித்து சுவர்க்கலோகம் அடைவதை வேண்டுகிறார்கள். அவர்கள் புண்ணியத்தின் பயன் வடிவான அமரர் உலகை அடைந்து, சுவர்க்கத்தில் தெய்விகமான தேவதைகள் அனுபவிக்கும் போகங்களை அனுபவிக்கிறார்கள். (20)</p>
<p class="Text">அவர்கள் அந்த பரந்து விரிந்துள்ள சுவர்க்கலோக சுகத்தை அனுபவித்துவிட்டுப் புண்ணியம் தீர்ந்து போனவுடன் இறப்புக்குரியதான மண்ணுலகை அடைகிறார்கள். இவ்வாறு சுவர்க்கத்தை அடைவதற்கு சாதனமானவையும் மூன்று வேதங்களில் கூறப்பட்டவையும் பயனை நல்கக் கூடியவையுமான கர்மங்களைச் சார்ந்திருக்கின்ற போகத்தில் பற்றுள்ளவர்கள் திரும்பத் திரும்பப் பிறந்து இறத்தலை அடைகிறார்கள். அதாவது, புண்ணியத்தினால் சுவர்க்கத்தையும், புண்ணியம் தீர்ந்து போவதால் மறுபடியும் மண்ணுலகையும் அடைகிறார்கள். (21)</p>
<p class="Text">வேறு எதிலும் நாட்டமில்லாது பகவான் ஒருவரிடமே அநன்ய பிரேமை கொண்டவர்களான எந்த பக்தர்கள், பரமேசுவரனான என்னைத் தியானித்துக் கொண்டு, எவ்விதப் பயனையும் எதிர்பார்க்காமல் உபாசிக்கின்றனரோ, இடைவிடாது என்னையே நினைத்துக் கொண்டிருக்கின்ற அவர்களுடைய யோக க்ஷேமத்தை (பகவானை அடைவதற்கான யோகத்திற்குரிய சாதனங்களை) நானே அடையச் செய்கிறேன். (22)</p>
<p class="Text">அர்ஜுனா! பயனை எதிர்பார்ப்பவர்களான எந்த பக்தர்கள் சிரத்தையோடு கூடியவர்களாக இருந்தபோதிலும் மற்ற தேவதைகளை வழிபடுகிறார்களோ, அவர்களும் என்னையே வழிபடுகிறார்கள். ஆனால், அவர்களுடைய வழிபாடு விதி முறைப்படி உள்ளதன்று (அஞ்ஞானம் நிறைந்தது). (23)</p>
<p class="Text">ஏனெனில், எல்லா யாகங்களையும் ஏற்றுக்கொள்பவனும், தேவர்களை அடக்கி ஆளும் மகேசுவரனும் நானே. ஆனால், அவர்கள் பரமாத்மாவான என்னை இந்தத் தத்துவரீதியில் அறிவதில்லை. ஆகையால், வீழ்ச்சி அடைகிறார்கள். (மீண்டும் பிறவியை அடைகிறார்கள்.) (24)</p>
<p class="Text">தேவதைகளை வழிபடுபவர்கள் தேவதைகளை அடைகிறார்கள்; பித்ருக்களை வழிபடுபவர்கள் பித்ருக்களை அடைகிறார்கள்; பூதங்களை வழிபடுபவர்கள் பூதங்களை அடைகிறார்கள். ஆனால், என்னை வழிபடுபவர்கள் என்னையே அடைகிறார்கள். (ஆகவே, என் பக்தர்களுக்கு மறுபிறவி கிடையாது.) (25)</p>
<p class="Text">எவன் பக்தியோடு எனக்கு இலை, மலர், பழம், நீர் முதலியவற்றை அர்ப்பணம் செய்கிறானோ, தூயபுத்தியுடன் பயனை எதிர்பார்க்காமல் பிரேமை நிறைந்த அந்த பக்தனுடைய பக்தியுடன் அர்ப்பணம் செய்யப்பட்ட காணிக்கையான அதை (இலை, மலர் முதலியவற்றை), நான் (ஸகுண ஸ்வரூபமாக வெளிப்பட்டுப் பிரியத்துடன்) அருந்துகிறேன்.	 (26)</p>
<p class="Text">குந்தியின் மைந்தனே! எந்தக் கர்மத்தைச் செய்கிறாயோ, எதை உண்கிறாயோ, எதை ஹோமம் செய்கிறாயோ, எதை தானமளிக்கிறாயோ, எந்தத் தவத்தைச் செய்கிறாயோ, அவை அனைத்தையும் எனக்கு அர்ப்பணம் செய்துவிடு. (27)</p>
<p class="Text">இவ்வாறு செய்வதெல்லாவற்றையும் பகவானுக்கே அர்ப்பணம் செய்வதாகிய ஸந்யாஸ யோகத்தில் ஈடுபட்ட மனத்துடைய நீ, நல்லதும் தீயதுமான பயன்களாகிய கர்மங்களின் கட்டுக்களிலிருந்து விடுபடுவாய். அவ்வாறு விடுபட்டு என்னையே அடைந்துவிடுவாய். (28)</p>
<p class="Text">எல்லா உயிரினங்களிலும் நான் ஒரே சமமாக நிறைந்துள்ளேன். எனக்கு வெறுக்கத்தக்கவன் (வேண்டாதவன்) இல்லை; வேண்டியவன் இல்லை. ஆனால், எவர்கள் பிரேமை கொண்டு பக்தியுடன் என்னை வழிபடுகிறார்களோ, அவர்கள் என்னிடமும், நான் அவர்களிடமும் காணக்கூடியவனாக இருக்கிறேன். (29)</p>
<p class="Text">மிகவும் தீய நடத்தையுள்ளவனானாலும் வேறு எதிலும் நாட்டமின்றி என் பக்தனாகி என்னை வழிபடுவானேயானால், அவன் சாது (நல்லவன்) என்றே கருதப்படத்தக்கவன். ஏனெனில், அவன் பகவானைப் பூஜிப்பதைக் காட்டிலும் சிறந்தது வேறு இல்லை என்ற நல்ல தீர்மானத்திற்கு வந்தவன். (30)</p>
<p class="Text">அவன் விரைவிலேயே தர்மாத்மாவாக ஆகிறான்; நிலையான அமைதியை அடைகிறான். அர்ஜுனா! என்னுடைய பக்தன் அழிவதில்லை என்ற சத்தியத்தை உறுதியாக அறிந்து கொள். (31)</p>
<p class="Text">ஏனெனில், அர்ஜுனா! பெண்கள், வைசியர்கள், நான்காம் வர்ணத்தவர்கள், அவ்வாறே சண்டாளர் முதலிய இழிந்த பிறவி அடைந்தவர்கள் எவர்களாக இருந்தாலும், அவர்களும் என்னையே தஞ்சமடைந்து மேலான பெரும்பேறான மோட்சத்தை அடைகிறார்கள். (32)</p>
<p class="Text">(அங்ஙனமிருக்க) புனிதமான இயல்பு வாய்ந்த பிராமணர்கள், அவ்வாறே ராஜரிஷிகள் ஆகிய பக்தர்கள் என்னைச் சரணமடைந்து பரமகதியை அடைகிறார்கள் என்பதில் சொல்வதற்கு என்ன உள்ளது? ஆகையால், சுகமில்லாததும் நிலையில்லாததுமான இந்த மனித உடலை அடைந்த நீ, எப்போதும் என்னை வழிபடுவாயாக. (33)</p>
<p class="Text para-style-override-9">என்னிடமே மனம் நிலைபெற்றுள்ளவனாக ஆகிவிடு; என் பக்தனாக ஆகிவிடு; என்னைப் பூஜிப்பவனாக ஆகிவிடு; என்னை வணங்கு. இவ்விதம் மனம்—புலன்களோடு கூடிய உடலை என்னிடம் ஈடுபடுத்தி, என்னையே அடையத்தக்க ஒரே புகலாகக் கொண்டு என்னையே அடைவாயாக.” (34)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘ராஜவித்யா ராஜகுஹ்ய யோகம்’ எனப் பெயர் படைத்த ஒன்பதாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-13">பத்தாவது அத்தியாயம்</p>
<p class="Sub-Heading">விபூதி யோகம்</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “திரண்டுருண்ட தோளுடையவனே! மிகவும் அன்பு கொண்டவனான உனக்கு உன் நலம் கருதி, நான் எதை மீண்டும் கூறுவேனோ, (அந்த) என்னுடைய மிக உயரிய பொருள் பொதிந்தச் சொற்களைக் கேள். (1)</p>
<p class="Text">என்னுடைய உற்பத்தியை, அதாவது லீலையாக வெளிப்படுவதை தேவகணங்கள் அறியார்கள்; மகரிஷிகளும் அறியார்கள். ஏனெனில், நான் எல்லாவிதங்களிலும் தேவர்களுக்கும் மகரிஷிகளுக்கும் ஆதி காரணம் ஆவேன். (2)</p>
<p class="Text">எவன் என்னைப் பிறப்பற்றவன், அநாதியானவன், உலகங்களுக்கெல்லாம் தலைவன் என்று தத்துவரீதியாக அறிகிறானோ, மனிதர்களில் மிகவும் அறிவாளியான அவன் பாவங்கள் அனைத்திலிருந்தும் விடுபடுகிறான். (3)</p>
<p class="Text">தீர்மானம் செய்யும் திறன், உண்மையான அறிவு, மோகமின்மை, பொறுமை, உண்மை, புலனடக்கம், மனவடக்கம், இன்பமும் துன்பமும் தோன்றுவதும் அழிவதும், பயமும் பயமின்மையும், அஹிம்சை, சமபாவனை, மகிழ்ச்சி, தவம், தானம், புகழ், இகழ்வு — இத்தகைய உயிரினங்களுடைய வெவ்வேறான மனப்பாங்குகள் என்னிடமிருந்துதான் உண்டாகின்றன. (4—5)</p>
<p class="Text">உலகில் இந்தப் பிரஜைகள் அனைவரும் எவர்களிடமிருந்து உண்டானார்களோ, அந்த ஏழு மகரிஷிகளும், அவர்களுக்கும் முந்தியவர்களான சனகர் முதலிய நான்கு முனிவர்களும், அவ்வாறே ஸ்வாயம்புவர் முதலிய பதினான்கு மனுக்களும், என் சங்கல்பத்தாலேயே தோன்றியவர்கள். எல்லோருமே என்னிடம் அன்பும் நம்பிக்கையும் கொண்டவர்கள். (6)</p>
<p class="Text">எவன் என்னுடைய இந்த ஈசுவரத் தன்மையின் விரிவையும் யோக சக்தியையும் தத்துவரீதியாக அறிகிறானோ, அவன் அசையாத பக்தியோகத்துடன் கூடியவனாக ஆகிறான். இவ்விஷயத்தில் சிறிதளவும் ஐயமில்லை. (7)</p>
<p class="Text">வாசுதேவனான நானே அனைத்துலகும் தோன்றுவதற்குக் காரணம். என்னாலேயே அகில உலகமும் இயங்குகிறது என்று புரிந்துகொண்டு, நம்பிக்கையும் பக்தியும் கொண்ட அறிஞர்களான பக்தர்கள் பரமேசுவரனான என்னை இடையறாது உபாசிக்கிறார்கள். (8)</p>
<p class="Text">இடைவிடாது என்னிடமே மனம் செலுத்தியவர்களும் என்னிடமே உயிரை அர்ப்பணம் செய்தவர்களுமான பக்தர்கள், என்னுடைய பக்தியின் விளக்கத்தின் மூலம் தங்களுக்குள்ளே என்னுடைய பிரபாவத்தை விளக்கிக் கொண்டும், என் குணங்களையும் பிரபாவங்களையும் பேசிக் கொண்டும் எப்பொழுதும் மகிழ்கிறார்கள். மேலும், வாசுதேவனான என்னிடமே இன்புறுகிறார்கள். (9)</p>
<p class="Text">தியானம் முதலியவற்றால் எப்பொழுதும் என்னிடமே ஈடுபடுகின்றவர்களும் பேரன்போடு வழிபடுகின்றவர்களுமான அந்த பக்தர்களுக்கு, எந்த புத்தியோகத்தின் மூலம் அவர்கள் என்னை அடைவார்களோ, அந்தத் தத்துவஞான வடிவாகிய புத்தியோகத்தை அளிக்கிறேன். (10)</p>
<p class="Text">அவர்களுக்கு அருள்புரிவதற்காக அவர்களுடைய உள்ளத்தில் நிலைத்து நின்று அறியாமையினால் உண்டான இருளை ஒளிமயமான தத்துவஞான வடிவான விளக்கினால் நானே அழிக்கிறேன்.” (11)</p>
<p class="Text"><span class="char-style-override-11">அர்ஜுனன் சொல்கிறார்——</span> “நீங்கள் பரப்பிரம்மம், பரமபதம், மிகவும் புனிதமானவர். ஏனெனில், எல்லா ரிஷிகளும் உங்களை என்றும் உள்ளவர், தெய்விகமான புருஷன், முழு முதற்கடவுள், பிறப்பற்றவர், எங்கும் நிறைந்தவர் என்று கூறுகிறார்கள். அவ்வாறே தேவரிஷியான நாரதரும், ரிஷிகளான அஸிதரும் தேவலரும், மகரிஷியான வியாசரும்கூடக் கூறுகிறார்கள். நீங்களுமே அவ்வாறே என்னிடம் கூறுகிறீர்கள். (12—13)</p>
<p class="Text">கேசவா! என்னிடம் எதைக் கூறுகிறீர்களோ, இந்த எல்லாவற்றையும் உண்மையே என்று எண்ணுகிறேன். பகவானே! திருவிளையாடலுக்காக ஏற்றுக்கொண்ட உங்களுடைய ஸ்வரூபத்தை அசுரர்கள் அறிந்து கொள்ளவில்லை; தேவர்கள்கூட அறிந்து கொள்ளவில்லை. (14)</p>
<p class="Text">உயிரினங்களைத் தோற்றுவித்தவரே! உயிரினங்களின் தலைவரே! தேவர்களுக்குத் தேவனே! ஜகந்நாயகனே! புருஷோத்தமரே! நீங்கள்தான் உங்களை அறியவல்லவர். (15)</p>
<p class="Text">எந்த விபூதிகளினால் (சிறப்புக்களினால்) இந்த உலகங்களை வியாபித்து நிற்கிறீர்களோ, அந்தத் தெய்விகச் சிறப்புடைய உங்களுடைய விபூதிகளை — பெருமைகளை — நீங்கள்தான் முழுமையாகக் கூறுவதற்குத் திறமை வாய்ந்தவர். (16)</p>
<p class="Text">யோகேசுவரா! எப்போதும் சிந்தனை செய்து நான் உங்களை எவ்வாறு அறிவேன்? மேலும், பகவானே! நீங்கள் எந்தெந்த ஸ்வரூபங்களில் என்னால் தியானம் செய்யத்தக்கவராக விளங்குகிறீர்கள்? (17)</p>
<p class="Text">ஜனார்தனா! உங்களது யோக சக்தியையும் விபூதியையும் மீண்டும் விரிவாகக் கூறுங்கள். ஏனெனில், உங்களுடைய அமுதமொழிகளைக் கேட்கின்ற எனக்குத் திருப்தி ஏற்படவில்லை.” (கேட்க வேண்டுமென்ற ஆசை தொடர்ந்து இருந்து கொண்டிருக்கிறது.) (18)</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “குருகுலத்தில் சிறந்தவனே! என்னுடைய விபூதிகள் தெய்விகமானவைதாம். இப்பொழுது உனக்கு அவற்றில் முக்கியமானவற்றைக் கூறுகிறேன். ஏனெனில், என்னுடைய விரிவுக்கு முடிவு இல்லை. (19)</p>
<p class="Text">அர்ஜுனா! நான் எல்லா உயிரினங்களின் உள்ளத்திலும் ஆத்மாவாக இருக்கிறேன். மேலும், உயிரினங்கள் அனைத்திற்கும் ஆதியாகவும் நடுவாகவும் முடிவாகவும் நானே இருக்கிறேன். (20)</p>
<p class="Text">நான், அதிதியின் புதல்வர்களான பன்னிருவர்களுள் விஷ்ணுவாகவும், ஒளிர்பவைகளுள் கிரணங்களோடு கூடிய சூரியனாகவும், நாற்பத்தொன்பது வாயுதேவர்களுள் தேஜஸ் ஆகவும், நட்சத்திரங்களுள் அவற்றின் தலைவனான சந்திரனாகவும் இருக்கிறேன். (21)</p>
<p class="Text">வேதங்களுள் சாமவேதமாக இருக்கிறேன். தேவர்களுள் இந்திரனாக இருக்கிறேன். பொறிபுலன்களுள் மனத்தாக இருக்கிறேன். மேலும், உயிரினங்களுள் உணர்வாக — ஞானசக்தியாக — இருக்கிறேன். (22)</p>
<p class="Text">நான், ருத்ரர்கள் பதினொருவருள் பரமசிவனாக இருக்கிறேன். யக்ஷ—ராக்ஷஸர்களுள் செல்வத்திற்கு அதிபதியான குபேரனாகவும், வசுக்கள் எண்மருள் அக்னியாகவும், சிகரமுடைய மலைகளுள் சுமேரு மலையாகவும் இருக்கிறேன். (23)</p>
<p class="Text">புரோகிதர்களுள் முக்கியமானவரான பிருஹஸ்பதி என்று என்னை அறிந்துகொள். அர்ஜுனா! நான் படைத்தலைவர்களுள் ஸ்கந்தனாகவும், நீர்நிலைகளுள் கடலாகவும் இருக்கிறேன். (24)</p>
<p class="Text">நான் மகரிஷிகளுள் பிருகு மகரிஷியாகவும், சொற்களுள் ஓரெழுத்தான ஓங்காரமாகவும் உள்ளேன். வேள்விகள் அனைத்துள்ளும் ஜபமாகிய யக்ஞமாகவும், அசையாப் பொருட்களுள் இமயமலையாகவும் இருக்கிறேன். (25)</p>
<p class="Text">மரங்களனைத்துள்ளும் அரச மரமாகவும், தேவரிஷிகளுள் நாரதராகவும், கந்தர்வர்களுள் சித்ரரதன் என்ற கந்தர்வனாகவும், சித்தர்களுள் கபில முனிவராகவும் இருக்கிறேன். (26)</p>
<p class="Text">குதிரைகளுள் அமுதத்துடன் தோன்றிய உச்சைஶ்ரவஸ் என்ற குதிரையாகவும், யானைகளுள் ஐராவதம் என்ற யானையாகவும், மனிதர்களுள் அரசனாகவும் என்னை அறிந்துகொள். (27)</p>
<p class="Text">நான் ஆயுதங்களுள் வஜ்ராயுதமாகவும் பசுக்களுள் காமதேனுவாகவும் உள்ளேன். சாஸ்திர முறையில் மகப்பேற்றுக்குக் காரணமான மன்மதனாக இருக்கிறேன். சர்ப்பங்களுள் சர்ப்பராஜனான வாசுகியாகவும் இருக்கிறேன். (28)</p>
<p class="Text">நான் நாகங்களுள் ஆதிசேஷனாகவும், நீர் வாழ்வனவற்றிற்கும் ஜலதேவதைகளுக்கும் தலைவனான வருணனாகவும் இருக்கிறேன். பித்ரு தேவதைகளுள் அர்யமா என்ற பித்ரு தேவதையாகவும், அடக்கி ஆள்பவர்களுள் யமனாகவும் இருக்கிறேன். (29)</p>
<p class="Text">நான் தைத்தியர்களுள் பிரகலாதனாகவும், காலம் கணிப்பவர்களுள் காலமாகவும், விலங்குகளுள் சிங்கமாகவும், பறவைகளுள் கருடனாகவும் இருக்கிறேன். (30)</p>
<p class="Text">நான் தூய்மைப்படுத்துபவைகளுள் காற்றாகவும், ஆயுதம் தாங்கியவர்களுள் ஸ்ரீராமபிரானாகவும் இருக்கிறேன். மீன் இனங்களுள் முதலையாகவும், நதிகளுள் பாகீரதியான கங்கையாகவும் இருக்கிறேன். (31)</p>
<p class="Text">அர்ஜுனா! படைப்புகளின் ஆரம்பமாகவும் முடிவாகவும் நடுவாகவும் நான்தான் இருக்கிறேன். வித்தைகளுள் ஆத்ம வித்தையாகவும் (பிரம்ம வித்தையாகவும்), தர்க்கம் செய்பவர்களுடைய தத்துவத்தைத் தீர்மானம் செய்ய உதவும் வாதமாகவும் நானே இருக்கிறேன். (32)</p>
<p class="Text">நான் எழுத்துக்களுள் அகாரமாகவும், ஸமாஸம் அதாவது தொகைகளில் அல்லது தொடர்களுள் உம்மைத் தொகையாகவும் (துவந்துவ ஸமாஸமாகவும்) இருக்கிறேன். அழிவற்ற (முதலும் முடிவுமற்ற) காலமும் (காலங்களுக்கெல்லாம் காலமாகவும்), எல்லாப் புறங்களிலும் முகம் கொண்ட விராட் ஸ்வரூபனும், எல்லாவற்றையும் காத்துப் பேணுபவனும் நானே! (33)</p>
<p class="Text">நான் எல்லாவற்றையும் அழிக்கின்ற மரணதேவதையாகவும், இனி உண்டாகப் போகின்றவற்றிற்குக் காரணமாகவும், மாதர்களுள் கீர்த்தி தேவியாகவும், ஸ்ரீதேவியாகவும், வாக் தேவியாகவும், ஸ்ம்ருதி தேவியாகவும், மேதா தேவியாகவும், த்ருதி தேவியாகவும், க்ஷமா தேவியாகவும் இருக்கிறேன். (34)</p>
<p class="Text">அவ்வாறே கானம் செய்யத் தகுந்த வேதப் பகுதிகளுள் பிருஹத்ஸாமம் என்ற சாம வேதப் பகுதியாகவும், சந்தங்களுள் காயத்ரீ என்ற சந்தமாகவும் நான் இருக்கிறேன். மாதங்களுள் மார்கழியாகவும், பருவங்கள் ஆறினுள் வசந்த ருதுவாகவும் நான் இருக்கிறேன். (35)</p>
<p class="Text">நான் வஞ்சகர்களுள் அவர்களது சூதாட்டமாகவும், திறமை படைத்தவர்களுடைய திறமையாகவும் இருக்கிறேன். நான் வெற்றி கொள்பவரது வெற்றியாக இருக்கிறேன். தீர்மானம் செய்யும் சக்தி உள்ளவர்களின் தீர்மானமாகவும், சத்துவ குணம் படைத்தவர்களிடம் சத்துவ குணமாகவும் இருக்கிறேன். (36)</p>
<p class="Text">நான் விருஷ்ணி குலத்தோருள் வாசுதேவனாகவும் (உன்னுடைய நண்பனான நானாகவும்), பாண்டவர்களுள் அர்ஜுனனாகவும் (நீயாகவும்), முனிவர்களுள் வேத வியாசராகவும், கவிஞர்களுள் சுக்ராசார்யரான கவியாகவும் இருக்கிறேன். (37)</p>
<p class="Text">அடக்குபவர்களின் அடக்கும் சக்தியாக இருக்கிறேன். வெற்றி பெற விரும்புபவர்களின் நியாய உணர்வாக இருக்கிறேன். மறைத்து வைக்கப்பட வேண்டியவற்றைக் காப்பாற்றுவதான மௌனமாகவும், ஞானிகளுடைய தத்துவ ஞானமாகவும் நானே இருக்கிறேன். (38)</p>
<p class="Text">மேலும், அர்ஜுனா! எல்லா உயிரினங்களுக்கும் எது விதையோ (அவை தோன்றுவதற்குக் காரணமோ) அதுவும் நான்தான். ஏனெனில், நான் இன்றி எது இருக்கக்கூடுமோ, அத்தகைய இயங்குவதும் இயங்காததுமான உயிரினம் எதுவும் இல்லை. (39)</p>
<p class="Text">எதிரிகளை வாட்டுபவனே! என்னுடைய தெய்விகமான விபூதிகளுக்கு (பெருமைகளுக்கு) முடிவு இல்லை. எனது விபூதிகளினுடைய இந்த விரிவும்கூட உனக்காகவே ஓரளவுதான் அதாவது சுருக்கமாகத்தான் என்னால் கூறப்பட்டது. (40)</p>
<p class="Text">எது எது சிறப்புடையதோ, ஒளியுடையதோ, சக்தி படைத்ததோ, அந்த அந்தப் பொருள் எல்லாம் என்னுடைய ஒளியின் ஒரு பகுதியின் வெளிப்பாடே என்று நீ அறிந்துகொள். (41)</p>
<p class="Text para-style-override-9">தவிரவும், அர்ஜுனா! இவ்வாறு அதிகம் தெரிந்து கொள்வதால் உனக்கு என்ன பயன்? நான் இந்த அனைத்துலகையும் எனது யோகசக்தியின் ஓர் அம்சத்தினால் தாங்கிக் கொண்டு இருக்கிறேன்.” (42)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘விபூதி யோகம்’ எனப் பெயர் படைத்த பத்தாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-14">பதினொன்றாவது அத்தியாயம்</p>
<p class="Sub-Heading">விசுவரூப தரிசன யோகம்</p>
<p class="Text"><span class="char-style-override-11">அர்ஜுனன் கூறுகிறார்——</span> “எனக்கு அருள்புரிவதற்காக உங்களால் மிக உயர்ந்ததும், மறைத்துக் காப்பாற்றத்தக்கதும், அத்யாத்மக் கருத்துக்கள் கொண்டதுமான எந்த உபதேசம் கூறப்பட்டதோ, அதனால் என்னுடைய இந்த அஞ்ஞானம் அழிந்தது. (1)</p>
<p class="Text">ஏனெனில், தாமரைக்கண்ணனே! உங்களிடமிருந்து எல்லா உயிரினங்களுடைய உற்பத்தி, லயம் இரண்டும் என்னால் விரிவாகக் கேட்கப்பட்டன. அவ்வாறே அழிவற்ற பெருமையும் கேட்கப்பட்டது. (2)</p>
<p class="Text">பரமேசுவரனே! நீங்கள் உங்களைப் பற்றி எவ்வாறு கூறினீர்களோ, அது அப்படியேதான். ஆனால், புருஷோத்தமா! உங்களுடைய ஞானம், ஈசுவரத்தன்மை, சக்தி, பலம், வீரியம், தேஜஸ் — இவற்றோடு கூடிய ஈசுவர ஸ்வரூபத்தைக் கண்கூடாகக் காண்பதற்கு விரும்புகிறேன். (3)</p>
<p class="Text">பிரபுவே! என்னால் அந்த ஈசுவர உருவத்தைப் பார்ப்பதற்கு முடியும் என்று நினைப்பீர்களேயானால், அப்பொழுது, யோகேசுவரரே! நீங்கள் உங்களுடைய அந்த அழிவற்ற ஸ்வரூபத்தை, எனக்குத் தரிசனம் செய்து வையுங்கள்.” (4)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “பார்த்தனே! இப்பொழுது நீ என்னுடைய நூற்றுக்கணக்காகவும், ஆயிரக்கணக்காகவும், பற்பலவிதங்களாகவும், பல நிறங்களும் பல உருவங்களும் கொண்டவையாகவும் உள்ள தெய்விகமான (உலகில் காண இயலாத) உருவங்களைப் பார். (5)</p>
<p class="Text">பரதகுலத் தோன்றலே! அர்ஜுனா! அதிதியின் புத்திரர்களான பன்னிரண்டு ஆதித்யர்களையும், எட்டு வசுக்களையும், பதினொரு ருத்ரர்களையும், அசுவினீ குமாரர்கள் இருவரையும், நாற்பத்தொன்பது மருத்துக்களையும் பார். அவ்வாறே இதற்குமுன் கண்டிராத பற்பல ஆச்சரியமான உருவங்களையும் பார். (6)</p>
<p class="Text">உறக்கத்தை வெற்றி கொண்ட அர்ஜுனா! இப்பொழுது இந்த என்னுடைய உடலில் ஒரே இடத்தில் சகல சராசரங்களோடு கூடிய உலகம் முழுவதையும் மற்றும் எதை எதைப் பார்க்க விரும்புகிறாயோ, அதையும் பார். (7)</p>
<p class="Text">ஆனால், நீ, இந்த உன் ஊனக்கண்களால் என்னைப் பார்ப்பதற்கு சந்தேகமின்றி நிச்சயமாக முடியவே முடியாது. ஆகையால், உனக்கு உலகியலுக்கப்பாற்பட்டதான, தெய்விகமான பார்வையைத் தருகிறேன். என்னுடைய தெய்வத் தன்மைப் பொருந்திய யோகசக்தியைப் பார்.” (8)</p>
<p class="Text"><span class="char-style-override-11">ஸஞ்ஜயன் கூறினார்——</span> அரசே! மகாயோகேசுவரரான சகல பாவங்களையும் போக்குகின்றவரான ஹரியாகிய பகவான் இவ்வாறு சொல்லிவிட்டு, அதற்குப் பிறகு அர்ஜுனனுக்குச் சிறந்ததான ஈசுவர சக்தி கொண்ட தம் தெய்விக உருவைக் காண்பித்தார். (9)</p>
<p class="Text">அநேக முகங்களோடும், அநேக கண்களோடும் கூடியவரும், பல அற்புதமான காட்சிகள் கொண்டவரும், அநேகவிதமான தெய்விகமான ஆபரணங்களோடு கூடியவரும், திவ்வியமான பற்பல ஆயுதங்களைக் கைகளில் ஏந்தியவரும், தெய்விகமான மாலைகளையும் ஆடைகளையும் அணிந்தவரும், திவ்வியமான வாசனை திரவியங்களைத் தம் உடலில் பூசிக் கொண்டிருப்பவரும், எல்லாவிதங்களிலும் ஆச்சரியமயமானவரும், எல்லையற்றவரும், எல்லாப் புறங்களிலும் முகங்களோடு விளங்குகின்றவரும், விராட் ஸ்வரூபமான வருமான தேவாதிதேவரான பரமேசுவரனை அர்ஜுனன் கண்டார். (10—11)</p>
<p class="Text">ஆகாயத்தில் ஆயிரக்கணக்கான சூரியர்கள் ஒரே காலத்தில் உதயமானால் எத்தகைய பிரகாசம் ஏற்படுமோ, அந்தப் பிரகாசம், அந்த விசுவரூப பரமாத்மாவின் பிரகாசத்திற்கு நிகராக ஒருக்கால் இருக்கக்கூடுமோ! (12)</p>
<p class="Text">பாண்டு புத்திரனான அர்ஜுனன் அப்பொழுது பலவிதங்களாகப் பிரிந்துள்ள, அதாவது தனித்தனியான உலகம் முழுவதையும், தேவதேவனான ஸ்ரீகிருஷ்ண பகவானுடைய அந்தத் திருமேனியில் ஒரே இடத்தில் இருப்பதைப் பார்த்தார். (13)</p>
<p class="Text">அதன் பிறகு வியப்பு மிகுந்து மெய்சிலிர்த்து, அந்த அர்ஜுனன் ஒளிமிகுந்த விசுவரூப பரமாத்மாவைச் சிரத்தையுடனும் பக்தியுடனும் தலையால் வணங்கிக் கைகூப்பிக் கொண்டு கூறினார். (14)</p>
<p class="Text"><span class="char-style-override-11">அர்ஜுனன் கூறுகிறார்——</span> “தேவனே! நான் உங்களுடைய திருமேனியில் எல்லா தேவர்களையும், அவ்வாறே அநேக  பிராணி வர்க்கங்களையும், தாமரை மலரில் வீற்றிருக்கும் பிரம்மதேவனையும், மகாதேவனையும், எல்லா ரிஷிகளையும், தெய்விகமான சர்ப்பங்களையும் பார்க்கிறேன். (15)</p>
<p class="Text">அகில லோக நாயகனே! உங்களை எண்ணிலடங்காத கைகள், வயிறுகள், முகங்கள், கண்கள் கொண்டவராகவும், எண்ணற்ற உருவங்கள் ஏற்றவராகவும் எல்லாப் பக்கங்களிலும் பார்க்கிறேன். அகிலாண்டரூபனே! உங்களுடைய முடிவான எல்லையைப் பார்க்கவில்லை; நடுப்பகுதியையும் பார்க்க வில்லை; மேலும், ஆரம்பத்தையும் பார்க்கவில்லை. (16)</p>
<p class="Text">உங்களைக் கிரீடம் தரித்தவராகவும், கதை—சக்கரத்தோடு கூடியவராகவும், எங்கும் பிரகாசிக்கின்ற ஒளிப்பிழம்பாகவும், கொழுந்துவிட்டெரிகின்ற அக்னி—சூரியனுடையது போன்ற ஒளியுடன் கூடியவராகவும், பார்க்கக் கூசுகின்றதும் எங்கும் நிறைந்ததுமான அளவிட முடியாத ஸ்வரூபத்தை உடையவராகவும் பார்க்கிறேன். (17)</p>
<p class="Text">நீங்கள் அறியத்தக்க, மிக உயர்ந்த, அழிவற்ற, பரப்பிரம்ம பரமாத்மா; நீங்களே இந்த அகில உலகத்திற்கும் மேலான உறைவிடம்; நீங்களே நிலையான தர்மத்தைக் காப்பாற்றுபவர்; நீங்களே அழிவற்றவர்; சாசுவதமான பரமன் என்பது என்னுடைய கருத்து. (18)</p>
<p class="Text">உங்களை முதல், நடு, முடிவு அற்றவராகவும், எல்லையற்ற திறமை கொண்டவராகவும், எண்ணற்ற தோள்கள் உடையவராகவும், சந்திரன், சூரியன் — இவர்களைக் கண்களாகக் கொண்டவராகவும், கொழுந்துவிட்டெரியும் தீ போன்ற வாய் உடையவராகவும், தம்முடைய வெப்பத்தினால் இந்த உலகத்தை வாட்டுபவராகவும் பார்க்கிறேன். (19)</p>
<p class="Text">பரமாத்மாவே! விண்ணிற்கும் மண்ணிற்கும் இடையே உள்ள இந்த இடைவெளியும் எல்லா திசைகளும் உங்கள் ஒருவராலேயே நிறைந்திருக்கின்றன. உலகியலுக்கு அப்பாற்பட்ட உங்களுடைய இந்த பயங்கரமான உருவத்தைப் பார்த்து மூன்று உலகங்களும் பயத்தால் மிகவும் நடுங்குகின்றன. (20)</p>
<p class="Text">முன்பு நான் பார்த்த அதே தேவர்களின் கூட்டங்களே உங்களிடம் புகுகின்றார்கள். சிலர் பயந்து போய் கைகூப்பிக் கொண்டு, உங்களுடைய திருநாமங்களையும் கல்யாண குணங்களையும் உச்சரிக்கிறார்கள். மகரிஷிகள், சித்தர்களுடைய கூட்டங்கள், ‘மங்களம் உண்டாகட்டும்’ என்று கூறி, அழகானதும் பொருள் பொதிந்ததும் உயர்ந்ததுமான துதிகளால் உங்களைத் துதிக்கிறார்கள். (21)</p>
<p class="Text">பதினொரு ருத்ரர்களும், பன்னிரண்டு ஆதித்யர்களும், எட்டு வசுக்களும், சாத்யர்களும், விசுவே தேவர்களும், இரண்டு அசுவினீ குமாரர்களும், நாற்பத்தொன்பது மருத்துக்களும், பித்ருக்களின் கூட்டங்களும், கந்தர்வர்கள், யக்ஷர்கள், அசுரர்கள், சித்தர்கள் — இவர்களின் கூட்டங்களும் ஆக அவர்கள் எல்லோருமே ஆச்சரியம் அடைந்தவர்களாய் உங்களைப் பார்க்கிறார்கள். (22)</p>
<p class="Text">நீண்ட புஜங்களுடையவரே! பல முகங்களும், கண்களும், பல கைகள்—துடைகள்—திருவடிகளும், பல வயிறுகளும், பல கோரைப்பற்களும் கொண்டும் பயங்கரமான உங்களுடைய பெரிய உருவத்தைப் பார்த்து மக்கள் எல்லோரும் மிகவும் பயந்து நடுங்கி நிற்கிறார்கள். அவ்விதமே நானும் பயந்து நடுங்கி நிற்கிறேன். (23)</p>
<p class="Text">ஏனெனில், விஷ்ணுவே! வானளாவிய பிரகாசமான பல வண்ணங்கள் கொண்டு மிக விரிந்த வாயும், ஒளிமிக்க அகன்ற கண்களும் உடைய உங்களைப் பார்த்து, பயத்தினால் மிகவும் நடுங்கிய மனமுடைய நான் தைரியத்தையும் அமைதியையும் அடையவில்லை. (24)</p>
<p class="Text">கோரைப்பற்களால் பயங்கரமானதும், பிரளய காலத்துத் தீ போன்றவையுமான உங்களுடைய திருமுகங்களைப் பார்த்ததும் திசைகள் கூட என்ன என்று புரியவில்லை. மேலும், சுகத்தையும் பெறவில்லை. தேவதேவனே! ஜகந்நிவாசனே! அருள்புரிய வேண்டும். (25)</p>
<p class="Text">திருதராஷ்டிர குமாரர்களான இவர்கள் அனைவரும் அரசர்களின் கூட்டங்களோடு உங்களிடம் புகுகிறார்கள். பாட்டனார் பீஷ்மரும் துரோணாசார்யரும் அவ்விதமே இந்த கர்ணனும் நம்மைச் சார்ந்த முக்கியமான போர்வீரர்களுடன் கூட கோரைப்பற்களால் கொடுமையாகவும் பயங்கரமாகவும் உள்ள உங்களுடைய வாய்களில் வேகமாக ஓடி வந்து புகுகிறார்கள். சிலர் தூள்தூளான தலைகளுடன் பல்லிடுக்குகளில் சிக்கியவாறு காணப்படுகிறார்கள். (26—27)</p>
<p class="Text">ஆறுகளுடைய பற்பல வேகமான நீரோட்டங்கள் இயற்கையாகவே கடலையே நோக்கி எவ்வாறு பாய்கின்றனவோ (கடலில் புகுந்து முற்றும் மறைகின்றனவோ), அவ்வாறே இந்த மண்ணுலக வீரர்கள் தீக்கொழுந்து வீசுகின்ற உங்களுடைய வாய்களில் புகுகிறார்கள் (புகுந்து உங்களிடம் இரண்டறக் கலக்கிறார்கள்). (28)</p>
<p class="Text">விட்டிற்பூச்சிகள் வெகுவேகமாக ஓடி வந்து கொழுந்துவிட்டு எரியும் நெருப்பில், தாம் அழிவதற்காக எவ்விதம் புகுகின்றனவோ, அவ்விதமே எல்லா மக்களும் தங்கள் அழிவிற்காக வெகுவேகமாக ஓடி வந்து, உங்களுடைய வாய்களில் நுழைகிறார்கள். (29)</p>
<p class="Text">அனைத்து உலகங்களையும் தீ உமிழ்கின்ற வாய்களால் விழுங்கிக் கொண்டு, எல்லாப் புறங்களிலிருந்தும் திரும்பத் திரும்ப நாக்குகளால் துழாவுகிறீர்கள். விஷ்ணுவே! உங்களுடைய பயங்கரமான ஒளிகள் உலகம் முழுவதையும் மிகுந்த வெப்பத்தினால் நிரப்பி வாட்டுகின்றன. (30)</p>
<p class="Text">தேவர்களில் சிறந்தவரே! பயங்கர வடிவுள்ள நீங்கள் யார்? என்னிடம் தயவு செய்து கூறுங்கள். உங்களுக்கு நமஸ்காரம். நீங்கள் அருள்புரியுங்கள். ஆதிபுருஷரான உங்களை நன்கு தெரிந்து கொள்ள விரும்புகிறேன். ஏனெனில், உங்களுடைய செயலை என்னால் புரிந்து கொள்ள முடியவில்லை.” (31)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “உலகங்கள் அனைத்தையும் அழிக்கின்ற, பெருகி வளர்ந்துள்ள மகாகாலனாக இருக்கிறேன். இப்பொழுது உலகங்கள் எல்லாவற்றையும் ஸம்ஹாரம் செய்வதற்கு முனைந்திருக்கிறேன். எந்தப் போர் வீரர்கள் எதிரிப்படைகளில் இருக்கின்றார்களோ, அவர்கள் எல்லோரும் நீ போர் புரியாமல் இருப்பினும் இருக்கப் போவதில்லை — அதாவது, இவர்கள் எல்லோரும் போரில் அழிந்தே போவார்கள். (32)</p>
<p class="Text">ஆகவே, நீ எழுந்திரு! புகழைப் பெற்றுக் கொள். பகைவர்களை வென்று தானியங்களும் செல்வமும் நிறைந்த அரசை அனுபவிப்பாயாக! இவர்கள் முன்பே என்னால் கொல்லப்பட்டிருக்கிறார்கள்! இடது கையாலும் அம்பு எய்யும் அர்ஜுனா! நீ நிமித்த காரணமாக மட்டும் இரு. (33)</p>
<p class="Text">துரோணரையும் பீஷ்மரையும் ஜயத்ரதனையும் கர்ணனையும், அவ்வாறே என்னால் கொல்லப்பட்ட இன்னும் மற்ற அநேக போர் வீரர்களையும் நீ கொல்வாயாக! பயப்படாதே! போரில் எதிரிகளை ஐயமின்றி வென்றுவிடுவாய். ஆகவே, போர் புரிவாயாக!” (34)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> பகவான் ஸ்ரீகேசவனுடைய இந்த வசனத்தைக் கேட்டு, மகுடம் அணிந்த அர்ஜுனன் நடுங்கிக் கொண்டே கைகூப்பிக் கொண்டு வணங்கி, மறுபடியும் மிகவும் பயந்து நமஸ்காரம் செய்து, பகவான் ஸ்ரீகிருஷ்ணனைப் பார்த்துத் தழுதழுத்த குரலில் கூறினார். (35)</p>
<p class="Text"><span class="char-style-override-11">அர்ஜுனன் துதிக்கிறார்——</span> “அந்தர்யாமியான பகவானே! தங்களுடைய திருநாமம், குணங்கள், பிரபாவம் — இவற்றைக் கீர்த்தனம் செய்வதாலேயே உலகம் மிக்க மகிழ்ச்சி அடைகிறது. அன்பும் கொள்கிறது (அகம் மகிழ்கிறது). பயந்துபோன அரக்கர்கள் எல்லாத் திசைகளிலும் ஓடுகின்றனர்; மேலும், சித்தர்களின் கூட்டமனைத்தும் வணங்குகிறார்கள். இது எல்லாம் பொருத்தம்தான். (36)</p>
<p class="Text">மகாத்மாவே! பிரம்மதேவனையே ஆதியில் படைத்தவராகவும், எல்லோரிலும் மூத்தவராகவும் உள்ள உங்களுக்கு ஏன் நமஸ்காரம் செய்ய மாட்டார்கள்? முடிவற்றவரே! தேவதேவா! ஜகந்நிவாசா! (ஜகத்திற்கு இருப்பிடமானவரே!) எது ஸத்தாகவும் அஸத்தாகவும் உள்ளதோ, அவற்றிற்கெல்லாம் மேலான, என்றும் அழியாத, ஸத் சித் ஆனந்த பரப்பிரம்மமான பரமாத்மா நீங்களே. (37)</p>
<p class="Text">நீங்கள், முழு முதல் தெய்வம்; சநாதனமான புருஷர்; இந்த உலகத்திற்குச் சிறந்த இருப்பிடம்; அறிபவராகவும் அறியப்படுபவராகவும் பரமபதமாகவும் இருக்கிறீர்கள். அனந்த ஸ்வரூபனே! உங்களாலேயே உலகனைத்தும் வியாபிக்கப்பட்டுள்ளது. (38)</p>
<p class="Text">வாயுதேவனும், யமனும், அக்னிதேவனும், வருணனும், சந்திரனும், மக்களுக்குத் தலைவனான பிரம்மதேவனும், பிரம்மதேவனுக்குத் தந்தையும் நீங்களே. உங்களுக்குப் பல்லாயிரக்கணக்கான முறை நமஸ்காரங்கள். மீண்டும் உங்களுக்கு நமஸ்காரம். திரும்பத் திரும்ப நமஸ்காரம். (39)</p>
<p class="Text">அளவற்ற திறமை உடையவரே! உங்களுக்கு முன்புறமிருந்தும் பின்புறமிருந்தும் நமஸ்காரம். அனைத்துமானவரே! உங்களுக்கு எல்லாப் புறங்களிலிருந்தும் நமஸ்காரம். அளவற்ற பராக்கிரமம் உடைய நீங்கள் உலகனைத்திலும் வியாபித்திருக்கிறீர்கள். எனவே, (நீங்களே) அனைத்து வடிவாகவும் இருக்கிறீர்கள். (40)</p>
<p class="Text">உங்களுடைய இந்தப் பெருமையை அறியாத என்னால் தோழன் என்று எண்ணி, அன்பினாலோ அசட்டையினாலோ, ‘கிருஷ்ணா! யாதவா! நண்பனே!’ என்று நன்கு சிந்தித்துப் பார்க்காமல், எது துடுக்காகச் சிறுபேரழைத்தனவெல்லாம், அச்சுதா! கேளிக்கைகளின்போதும், படுக்கையில் உறங்கும்போதும், கூட அமரும்போதும், உண்ணும்போதும், நீங்கள் தனியாக இருக்கும்போதும் அல்லது நண்பர்கள் முன்னிலையிலும்கூடக் கேலியாகவும் வேடிக்கையாகவும் எந்தவிதமாக அவமதிக்கப்பட்டு இருக்கிறீர்களோ, அந்த எல்லாக் குற்றங்களையும் நினைத்துப் பார்க்கவே முடியாத மகிமை கொண்ட உங்களைப் பொறுத்தருள வேண்டுகிறேன். (41—42)</p>
<p class="Text">நீங்கள், இந்த அசைவனவும் அசையாதனவும் கொண்ட உலகத்திற்குத் தந்தையாகவும், எல்லோரைக் காட்டிலும் மிகவும் உயர்ந்த குருவாகவும், போற்றத் தகுந்தவராகவும் இருக்கிறீர்கள். இணையற்ற மகிமை உடையவரே! மூவுலகிலும் எவரும் உங்களுக்கு நிகரானவர் கிடையாது. பின், உங்களினும் மேம்பட்டவர் எவ்வாறு இருக்க முடியும்? (43)</p>
<p class="Text">ஆகவே, துதிக்கத்தக்க ஈசுவரனான உங்களை, நான் என் உடலை, உங்களுடைய சரணங்களில் நன்கு அர்ப்பணித்து நமஸ்கரித்து, என்னிடம் மகிழ்ச்சி கொண்டவராக இருக்க வேண்டுகிறேன். தெய்வமே! தந்தை, தனயனுடைய குற்றங்களைப் பொறுப்பது போலவும், நண்பன், தன் நண்பனுடைய குற்றங்களைப் பொறுப்பது போலவும், கணவன், தன் அன்புக்குரிய மனைவியினுடைய குற்றங்களைப் பொறுப்பது போலவும், என்னுடைய குற்றங்களனைத்தையும் நீங்கள் பொறுத்துக் கொள்ளவேண்டும். (44)</p>
<p class="Text">இதற்கு முன் நான் பார்த்திராத இந்த ஆச்சரியமான உருவத்தை (இப்போது) பார்த்து மகிழ்ச்சி கொண்டவனாக இருக்கிறேன். என்னுடைய மனம் பயத்தினால் மிகவும் நடுங்கிக் கொண்டிருக்கிறது. ஆகவே, நீங்கள் அந்த நான்கு கைகளுடன் கூடிய விஷ்ணு ஸ்வரூபத்தையே எனக்குக் காண்பியுங்கள். தேவதேவனே! ஜகந்நிவாசரே! திருவருள் புரியுங்கள். (45)</p>
<p class="Text">கிரீடம் தரித்தவராகவும், கதாயுதத்தையும் சக்கராயுதத்தையும் கைகளில் ஏந்தியவராகவும் உள்ள அந்த ஸ்வரூபத்திலே, நான் உங்களைத் தரிசிக்க விரும்புகிறேன். ஆகையால், விசுவரூபம் கொண்டவரே! ஆயிரக்கணக்கான திருக்கரங்களை உடையவரே! அதே நான்கு கைகள் கொண்ட அந்த ஸ்வரூபத்துடனேயே தரிசனம் அளியுங்கள்.” (46)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “அர்ஜுனா! அனுக்கிரகபூர்வமாய் என்னால் என்னுடைய யோகசக்தியினால் மிகச்சிறந்ததும், ஒளிமயமானதும், எல்லாவற்றிற்கும் முதலானதும், முடிவற்றது மான என்னுடைய விராட் ஸ்வரூபம் (பேருரு), உனக்குக் காட்டப்பட்டதோ, இந்த விசுவரூபம், உன்னைத் தவிர வேறு எவராலும் இதற்கு முன் பார்க்கப்படவில்லை. (47)</p>
<p class="Text">அர்ஜுனா! மனித உலகில் உன்னைத் தவிர வேறு யாராலும் இந்த விசுவரூபம் தாங்கிய நான் காணப்பட இயலாதவன்; வேதங்களையும் யாகத்தின் செயல்முறைகளையும் கற்பதாலோ, தானங்களாலோ காணப்பட இயலாதவன்; கர்மங்களாலும் காணப்பட முடியாதவன்; உக்கிரமான தவங்களாலும்கூடக் காணப்பட முடியாதவன். (48)</p>
<p class="Text">இத்தகைய என்னுடைய கோரமான (அச்சுறுத்தும்) இந்த ஸ்வரூபத்தைப் பார்த்து, உனக்குக் கலக்கம் வேண்டாம்; மதிமயக்கமும் வேண்டாம். நீ பயத்தைத் துறந்து மனமகிழ்ச்சியுடன் அதே என்னுடைய சங்கு, சக்கரம், கதை, பத்மம் ஆகியவற்றை நான்கு கைகளிலும் ஏந்தியுள்ள ஸ்வரூபத்தையே மறுபடியும் நன்கு பார்.” (49)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> வாசுதேவனான பகவான் அர்ஜுனனிடம் இவ்வாறு கூறிவிட்டு, மறுபடியும் அதேவிதமான தன்னுடைய (சதுர்புஜ விஷ்ணு) ஸ்வரூபத்தையும் காண்பித்தார். மறுபடியும் மகாத்மாவான ஸ்ரீகிருஷ்ணன் இனிய வடிவமாக ஆகி, பயந்திருந்த அர்ஜுனனுக்குத் தைரியமூட்டினார். (50)</p>
<p class="Text"><span class="char-style-override-11">அர்ஜுனன் கூறுகிறார்——</span> “ஜனார்தனா! உங்களுடைய இந்த மிகவும் இனியதான மானுட வடிவைப் பார்த்து, இப்பொழுது நிலைபெற்ற மனம் கொண்டவனாக ஆகிவிட்டேன். என் இயல்பான நிலையையும் அடைந்துவிட்டேன்.” (51)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “என்னுடைய எந்த சதுர்புஜ ஸ்வரூபத்தை நீ இப்போது பார்த்தாயோ, இது காண்பதற்கு அரிதானது. தேவர்கள்கூட எப்போதும் இந்த உருவத்தைக் காண்பதற்குப் பெருவிருப்பம் கொண்டிருக்கிறார்கள். (52)</p>
<p class="Text">எவ்வாறு நீ என்னைப் பார்த்தாயோ, இவ்விதமான சதுர்புஜம் கொண்ட நான், வேதங்களைக் கற்பதால் காணப்பட முடியாதவன்; தவத்தினாலும் காணப்பட முடியாதவன்; தானத்தினாலும் காணப்பட முடியாதவன்; யாகம் செய்வதாலும் காணப்பட முடியாதவன். (53)</p>
<p class="Text">ஆனால், எதிரிகளை வாட்டுபவனே! அர்ஜுனா! இவ்வித சதுர்புஜ ஸ்வரூபமுள்ள நான், வேறொன்றைப் பயனாகக் கருதாத பக்தியினால் கண்கூடாகக் காணப்படக் கூடியவன்; தத்துவரீதியாக அறியப்படவும் கூடியவன். எவரும் ஐக்கிய பாவத்தால் என்னிடம் ஒன்றிவிடவும் முடியும். (54)</p>
<p class="Text para-style-override-9">அர்ஜுனா! எவனொருவன் செய்ய வேண்டிய எல்லாக் கடமைகளையும் என் பொருட்டே ஆற்றுவானோ, என்னையே அடையத்தக்க மேலான கதியாகக் கொள்வானோ, என்னிடமே பக்தி பூண்டவனோ, பற்றற்றவனோ, உயிரினங்கள் அனைத்திலும் பகைமை இல்லாதவனோ, அந்த அநன்ய பக்தன் என்னையே அடைகிறான்.” (55)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘விசுவரூப தரிசன யோகம்’ எனப் பெயர் படைத்த பதினொன்றாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-15">பன்னிரண்டாவது அத்தியாயம்</p>
<p class="Sub-Heading">பக்தி யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “வேறொன்றிலும் நாட்டம் இல்லாமல் உங்களிடம் அன்பு கொண்ட எந்த பக்தர்கள், இவ்வாறு எப்பொழுதும் உங்களுடைய பஜனையிலும் தியானத்திலும் ஈடுபட்டு, ஸகுணரூபனான, பரமேசுவரனான உங்களை உயர்ந்த நிலையில் வழிபடுகிறார்களோ, மேலும், எவர்கள் அழிவற்ற ஸத் சித் ஆனந்தமயமான உருவமற்ற பிரம்மத்தையே உயர்ந்த நிலையில் வழிபடுகிறார்களோ, இவ்விரு வகையான உபாசகர்களிடையே யோகத்தைச் சிறந்த முறையில் அறிந்தவர்கள் யார்?” (1)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “என்னிடத்தில் மனத்தை ஒருமுகப்படுத்தி எப்பொழுதும் என்னை வழிபடுதலிலும், தியானம் செய்வதிலும் ஈடுபட்டுள்ள எந்த பக்த ஜனங்கள் சிறந்த சிரத்தையுடன் கூடியவர்களாக ஸகுணரூபத்தோடு கூடிய பரமேசுவரனான என்னை வழிபடுகிறார்களோ, அவர்கள் யோகிகளிலேயே மேலானவர்கள் என்று என்னால் மதிக்கப்படுவர். (2)</p>
<p class="Text">ஆனால், எவர்கள் புலன்களின் தொகுதியை நன்கு அடக்கி மனம்—புத்திகளுக்கு அப்பாற்பட்டதும், எங்கும் நிறைந்ததும், சொற்களால் விளக்க முடியாததுமான ஸ்வரூபமுடையது என்றும், என்றும் ஒரேவிதமாக இருப்பது, நித்தியமானது, அசையாதது, இயக்கமற்றது, உருவமற்றது, அழிவற்றது, ஸத் சித் ஆனந்தமானதே பிரம்மம் என்றெல்லாம், எப்பொழுதும் ஒன்றிய பாவனையோடு தியானம் செய்து உபாசிக்கிறார்களோ, எல்லா உயிரினங்களின் நன்மையிலேயே ஈடுபாடு கொண்டவர்களான, எல்லாவற்றிலும் சமபாவனையுள்ள யோகிகளான அவர்களும் என்னையேதான் அடைகிறார்கள். (3—4)</p>
<p class="Text">ஸத் சித் ஆனந்தமயமான உருவமற்ற பிரம்மத்தில் மனத்தை ஈடுபடுத்தும் அந்த மனிதர்களுக்குச் சாதனையில் உழைப்பு அதிகமாகும். ஏனெனில், உடலில் பற்றுள்ளவர்களால் உருவமற்ற பிரம்ம விஷயமான மார்க்கம் மிகுந்த சிரமத்துடன் அடையப்படுகிறது. (5)</p>
<p class="Text">ஆனால், என்னையே கதியாகக் கொண்ட எந்த பக்தர்கள் எல்லாக் கர்மங்களையும் என்னிடம் சமர்ப்பணம் செய்து, ஸகுணமான பரமாத்மாவான என்னையே அநன்யமான பக்தியோகத்துடன் இடைவிடாது தியானம் செய்து கொண்டு உபாசிக்கிறார்களோ— (6)</p>
<p class="Text">அர்ஜுனா! இவ்விதம் என்னிடம் மனத்தை ஈடுபடுத்தியவர்களான பிரேம பக்தி செய்யும் அவர்களை, நான் சீக்கிரமாகவே மரண வடிவான சம்சாரக் கடலிலிருந்து கரையேற்றுபவனாக ஆகிறேன். (7)</p>
<p class="Text">என்னிடமே மனத்தை நிலைநிறுத்து. என்னிடமே புத்தியை ஈடுபடுத்து. அதற்குப் பிறகு என்னிடமே வாழ்வாய். இதில் சிறிதும் ஐயமில்லை. (8)</p>
<p class="Text">அர்ஜுனா! ஒருக்கால் மனத்தை என்னிடம் அசையாமல் நிறுத்தி வைப்பதற்கு முடியாவிட்டால், அப்போது பகவந் நாம கீர்த்தனம் — இறைவன் திருநாமம் ஓதுதல் — முதலிய பயிற்சி யோகத்தினால் என்னை அடைய விரும்பு. (9)</p>
<p class="Text">இவ்விதமான பயிற்சியில்கூடத் திறமையற்றவனாய் இருந்தால், எனக்காகவே கடமைகளை ஆற்றுவது என்பதையே மேலான லட்சியமாகக் கொண்டு இரு. என் பொருட்டாகவே கடமைகளை ஆற்றிக் கொண்டே இருந்தாலும் என்னை அடைவது என்ற லட்சியத்தை அடைவாய். (10)</p>
<p class="Text">என்னை அடைவது என்ற யோகத்தைச் சார்ந்து நின்று அப்யாஸ யோகத்தைக்கூடச் செய்வதற்குத் திறமையற்றவனாய் இருந்தால், அப்போது மனம், புத்தி முதலியவற்றை அடக்கி வெற்றி கண்டு, செய்கின்ற எல்லாக் கர்மங்களின் பயன்களையும் துறந்துவிடு. (11)</p>
<p class="Text">உட்பொருள் அறியாமல் பகவானை அடையும் பொருட்டுச் செய்யும் சாஸ்திரப் பயிற்சியைவிட சாஸ்திரங்கள் மூலம் கிடைக்கும் ஞானம் சிறந்தது; அந்த ஞானத்தைக் காட்டிலும் என் ஸ்வரூபத்தைத் தியானம் செய்வது சிறந்தது; தியானத்தைக் காட்டிலும் கர்மத்தின் பயனைத் துறப்பது சாலச்சிறந்தது. ஏனெனில், தியாகத்தின் மூலம் உடனேயே கால இடைவெளியின்றி மேலான அமைதி உண்டாகிறது. (12)</p>
<p class="Text">எவன் எல்லா உயிரினங்களிடமும் வெறுப்பு இல்லாதவனோ, தன்னலம் இல்லாமல் எல்லோரிடமும் அன்பு கொண்டவனோ, காரணமின்றி இரக்கம் காட்டுபவனோ, மமகாரமற்றவனோ, அகங்காரமற்றவனோ, இன்ப—துன்பங்கள் நேரும்போது நிலைமாறாது சமமாக இருப்பவனோ, பொறுக்கும் இயல்பை உடையவனோ அதாவது குற்றம் செய்தவனுக்கும் அபயம் அளிப்பவனோ, யோகியோ, எப்பொழுதும் எல்லாவிதங்களிலும் திருப்தி உள்ளவனோ, மனம் மற்றும் புலன்களோடு கூடிய உடலைத் தன்வசப்படுத்தியவனோ, மேலும் என் மீது திடமான நம்பிக்கை உடையவனோ, என்னிடத்தில் மனம், புத்தி — இவற்றை அர்ப்பணம் செய்தவனோ, என்னுடைய அந்த பக்தன் எனக்குப் பிரியமானவன். (13—14)</p>
<p class="Text">எவனிடமிருந்து எந்த ஜீவனும் பாதிப்பு அடைவது இல்லையோ, எவன் எந்த ஜீவன் மூலமும் பாதிப்படைய மாட்டானோ, மேலும் எவனொருவன் மகிழ்ச்சி, பொறாமை, பயம், பாதிப்பு முதலியவற்றிலிருந்து விடுபட்டவனோ, அந்த பக்தன் எனக்குப் பிரியமானவன். (15)</p>
<p class="Text">எந்த மனிதன், எதையும் எதிர்பார்க்காதவனோ, அகத்தூய்மையும் புறத்தூய்மையும் உள்ளவனோ, பிறவிப்பயனை அறிந்தவனோ, பட்சபாதமற்றவனோ, துக்கங்களிலிருந்து விடுதலை பெற்றவனோ, செயல்களனைத்திலும் ‘நான் செய்கிறேன்’ என்னும் அபிமானத்தை நீக்கியவனோ, அந்த என் பக்தன் எனக்குப் பிரியமானவன். (16)</p>
<p class="Text">எவன் ஒருபோதும் மகிழ்வதில்லையோ, வெறுப்பது இல்லையோ, துயரப்படுவதில்லையோ, எதற்கும் ஆசைப்படுவது இல்லையோ, எவனொருவன் நல்லதும் தீயதுமான செயல்கள் அனைத்தையும் துறந்தவனோ, அந்த என்னிடம் பக்தியுள்ளவன் எனக்குப் பிரியமானவன். (17)</p>
<p class="Text">எவன் பகைவனிடமும் நண்பனிடமும், மதிப்பிலும் அவமதிப்பிலும் சமபுத்தி உடையவனோ, அவ்விதமே தட்ப—வெப்பம், சுக—துக்கங்களாகிற இரட்டைகளில் சமபுத்தி உடையவனோ, மேலும் பற்றற்றவனோ— (18)</p>
<p class="Text">இகழ்ச்சியையும் புகழ்ச்சியையும் சமமாக மதிப்பவனோ, பகவானை எப்பொழுதும் சிந்தித்திருப்பவனோ, மேலும் எந்தவிதத்தில் உடலைப் பேணுதல் நடைபெற்றாலும் மகிழ்ச்சி கொள்பவனோ, வசிக்கும் இடத்தில் தனது என்ற பற்றற்றவனோ, நிலைத்த புத்தியுடையவனோ, பக்தியுள்ள அந்த மனிதன் எனக்குப் பிரியமானவன். (19)</p>
<p class="Text para-style-override-9">ஆனால், எவர்கள் என்னிடம் நம்பிக்கையோடு என்னையே மேலான கதியாகக் கொண்டு, மேலே கூறப்பட்ட இந்த தர்மமே உருவான அமுதத்தைப் பயனைக் கருதாது அன்புடன் அனுஷ்டிக்கிறார்களோ, அந்த பக்தர்கள் எனக்கு மிகவும் பிரியமானவர்கள்.” (20)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘பக்தி யோகம்’ எனப் பெயர்  படைத்த பன்னிரண்டாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-16">பதின்மூன்றாவது அத்தியாயம்</p>
<p class="Sub-Heading">க்ஷேத்ர க்ஷேத்ரக்ஞ விபாக யோகம்</p>
<p class="Text"><span class="char-style-override-11">ஸ்ரீபகவான் கூறினார்——</span> “அர்ஜுனா! இந்த உடல் க்ஷேத்திரம் என்ற பெயரால் அழைக்கப்படுகின்றது. இதை எவன் அறிகிறானோ, அவனை க்ஷேத்திரக்ஞன் என்று தத்துவம் அறிந்த ஞானிகள் கூறுகிறார்கள். (1)</p>
<p class="Text">அர்ஜுனா! நீ, எல்லா க்ஷேத்திரங்களிலும் உள்ள க்ஷேத்திரக்ஞன், அதாவது ஜீவாத்மாவும் நானே என்று தெரிந்து கொள். மேலும், க்ஷேத்திரத்தைப் பற்றியும், க்ஷேத்திரக்ஞனைப் பற்றியும் அதாவது விகாரத்தோடு கூடிய பிரகிருதியையும் புருஷனையும் பற்றிய எது தத்துவரீதியாக அறியக்கூடிய ஞானமோ, அதுதான் ஞானம் என்பது என்னுடைய கருத்து. (2)</p>
<p class="Text">அந்த க்ஷேத்திரம் எது? மேலும் எத்தகையது? எந்த விகாரங்களோடு கூடியது? எதிலிருந்து எது உண்டாயிற்று? மேலும், அந்த க்ஷேத்திரக்ஞன் யார்? எத்தகைய பெருமை கொண்டவன்? என்ற இவையனைத்தையும் சுருக்கமாக என்னிடமிருந்து கேள். (3)</p>
<p class="Text">இந்த க்ஷேத்திர—க்ஷேத்திரக்ஞனுடைய தத்துவம் ரிஷிகளால் பலவாறு கூறப்பட்டிருக்கிறது. மேலும், பலவிதமான வேத மந்திரங்கள் மூலமாகவும், தனியாகப் பிரித்தும் சொல்லப்பட்டிருக்கிறது. அப்படியே நன்கு தீர்மானிக்கப்பட்ட யுக்திகளோடு கூடிய பிரம்மசூத்திரத்தின் பதங்களாலும் கூறப்பட்டிருக்கிறது. (4)</p>
<p class="Text">நுண்ணிய ஐம்பெரும் பூதங்களும் அகங்காரமும் புத்தியும் மூலப்பிரகிருதியும் பத்துப் புலன்களும் மனமும் புலன்களுடைய நுகர்பொருட்களான சுவை, ஒளி, ஊறு, ஓசை, நாற்றம் என்ற ஐந்தும்— (5)</p>
<p class="Text">அப்படியே விருப்பு, வெறுப்பு, இன்பம், துன்பம், உடற்கட்டு, சைதன்ய சக்தி மேலும் உறுதி ஆகிய மாறுபாடுகளுடைய இந்த க்ஷேத்திரம் சுருக்கமாகச் சொல்லப்பட்டது. (6)</p>
<p class="Text">தற்பெருமையின்மை; தன்னிடமில்லாத நற்குணங்களை இருப்பதாகக் காட்டிக் கொள்ளாமை; எந்த உயிரினத்தையும் எந்த வகையிலும் துன்புறுத்தாமல் இருத்தல்; பொறுத்துக் கொள்ளுதல்; மனம், வாக்கு முதலியவற்றில் நேர்மை; சிரத்தையுடனும் பக்தியுடனும் பெரியோர்களுக்குப் பணிவிடை செய்தல்; உள்ளும் புறமும் தூய்மையாக இருத்தல்; உள்ளத்தின் உறுதி; மனம்—புலன்களோடு கூடிய உடலைக் கட்டுப்படுத்துதல்— (7)</p>
<p class="Text">இவ்வுலக பரலோக போகங்கள் அனைத்திலும் பற்றற்ற தன்மை; மேலும், அகங்காரம் இல்லாமை; பிறப்பு, இறப்பு, மூப்பு, நோய் — இவற்றில் உள்ள துக்கத்தையும் குறைபாடுகளையும் திரும்பத் திரும்பச் சிந்தித்துப் பார்த்தல்— (8)</p>
<p class="Text">மனைவி, மக்கள், வீடு, செல்வம் — இவற்றில் பற்றின்மை; தன்னுடையது என்ற எண்ணமின்மை (மமகாரமின்மை); அவ்வாறே வேண்டியன—வேண்டாதனவற்றை அடையும் போதும் எப்போதுமே உள்ளம் ஒரே மாதிரியாக இருத்தல், அதாவது, சமபாவனையுடன் இருத்தல்— (9)</p>
<p class="Text">பரமேசுவரனான என்னிடத்தில் வேறு எதையும் எண்ணாத யோகத்தின் மூலம் பிறழாத பக்தி; தனிமையில் தூய்மையான இடத்தில் வாழும் இயல்பு; உலகியலில் ஈடுபாடு கொண்ட மனிதர்களுடைய கூட்டத்தில் விருப்பம் கொள்ளாதிருத்தல்— (10)</p>
<p class="Text">அத்யாத்ம ஞானத்தில் எப்பொழுதும் நிலைத்து நிற்றல்; தத்துவஞானத்தின் பொருளான பரமாத்மாவையே தரிசனம் செய்தல் — இவையெல்லாம் ஞானம் என்றும், எது அதனிலும் மாறுபட்டதோ, அது அஞ்ஞானம் என்றும் சொல்லப்பட்டது. (11)</p>
<p class="Text">எது அறியப்பட வேண்டியதோ, எதை அறிந்து மனிதன் பரமானந்தத்தை அடைகிறானோ, அதை விளக்கிக் கூறுவேன். அந்த ஆதியில்லாத பரப்பிரம்மம் ‘ஸத்’ என்றும் கூறப்படுவது இல்லை; ‘அஸத்’ என்றும் கூறப்படுவதில்லை. (12)</p>
<p class="Text">அது எங்கும் கைகால்களை உடையது. எங்கும் கண்—தலை—முகங்களோடு கூடியது. எங்கும் காதுகளை உடையது. ஏனெனில், அது உலகில் அனைத்தையும் வியாபித்து நிற்கிறது. (13)</p>
<p class="Text">எல்லாப் புலன்நுகர்ப் பொருட்களையும் அறிவது. ஆனால், உண்மையில் எல்லாப் புலன்களும் அற்றது. அப்படியே ஒன்றிலும் பற்றற்றது. ஆனாலும், எல்லாவற்றையும் தாங்குவது, காப்பது. மேலும், குணமற்றதாக இருந்தாலும் குணங்களை அனுபவிப்பது. (14)</p>
<p class="Text">சராசரமான எல்லாப் பிராணிகளினுடைய உள்ளும் புறமும் அது நிறைந்திருக்கிறது. அசைவன—அசையாதனவற்றின் வடிவிலும்கூட அதுவே உள்ளது. அது நுண்ணியதாக இருப்பதால் அறிய முடியாதது. மிக அருகிலும் மிக தூரத்திலும் இருப்பதும் அதுவே. (15)</p>
<p class="Text">அறியத்தக்க அந்தப் பரப்பிரம்மம் ஆகாயத்தைப்போல் பிளவு இல்லாமல் எங்கும் ஒரே சீராக நிறைந்திருந்த போதிலும், சராசரமாகிற பிராணிகள் அனைத்திலும் பிரிக்கப்பட்டுத் தனித்தனியாக இருப்பது போன்ற தோற்றத்தை அளிக்கிறது. ஸ்ரீமகாவிஷ்ணு ஸ்வரூபமாக சகலப் பிராணிகளையும் தாங்கிப் பேணிக் காப்பது. மேலும், ருத்ரனுடைய உருவமாக அழிப்பது. அப்படியே பிரம்மாவின் உருவமாக எல்லோரையும் படைப்பது. (16)</p>
<p class="Text">அந்த பரப்பிரம்மம் ஒளிகளுக்கெல்லாம் ஒளியானது; மாயைக்கு அப்பாற்பட்டது; ஞான வடிவானது; அறியப்பட வேண்டியது; தத்துவ ஞானத்தினால் அடையத்தக்கது; எல்லோருடைய இதயத்திலும் சிறப்பாக விளங்குவது என்று கூறப்படுகிறது. (17)</p>
<p class="Text">இவ்விதம் க்ஷேத்திரத்தினுடைய ஸ்வரூபமும், அவ்விதமே ஞானமும், அறியவேண்டிய பரமாத்ம ஸ்வரூபமும் சுருக்கமாகச் சொல்லப்பட்டன. என்னுடைய பக்தன் இதை உள்ளபடி அறிந்து, என்னுடைய ஸ்வரூபத்தை அடைகிறான். (18)</p>
<p class="Text">பிரகிருதியையும் புருஷனையும் — இவ்விரண்டையுமே ஆரம்பமற்றதென அறிந்துகொள். மேலும் ராகம், துவேஷம் முதலிய விகாரங்களையும், முக்குணங்களடங்கிய பொருட்கள் அனைத்தையும்கூட பிரகிருதியிலிருந்து உண்டானவையே என்று அறிந்துகொள். (19)</p>
<p class="Text">காரியத்தையும் கரணங்களையும் உண்டுபண்ணும் விஷயத்தில் பிரகிருதி காரணம் என்று கூறப்படுகிறது. மேலும், சுக—துக்கங்களை அனுபவிப்பதில் ஜீவாத்மா காரணமென்று கூறப்படுகிறான். (20)</p>
<p class="Text">பிரகிருதியில் இருந்து கொண்டுதான் புருஷன் பிரகிருதியிலிருந்து உண்டான முக்குணங்கள் நிறைந்த பொருட்களை அனுபவிக்கிறான். மேலும், அந்த குணங்களுடைய தொடர்பே, அந்த ஜீவாத்மா நல்லதும் தீயதுமான பிறவிகளில் பிறப்பதற்குக் காரணமாகிறது. (21)</p>
<p class="Text">அந்த புருஷனாகிற ஜீவாத்மா இந்த தேகத்தில் இருப்பினும், அது உண்மையில் பரமாத்மாவே. (அவரே) சாட்சியாக இருப்பதால் ‘உபத்ரஷ்டா’ என்றும், உண்மையான ஒப்புதல் அளிப்பதால் ‘அநுமந்தா’ என்றும், எல்லோரையும் தாங்குதலாலும் காப்பதாலும் ‘பர்தா’ என்றும், ஜீவரூபமாக இருந்து அனுபவிப்பதால் ‘போக்தா’ என்றும், பிரம்மா முதலியவர்களுக்கும் தலைவரானதால் ‘மகேசுவரன்’ என்றும், சுத்த ஸத் சித் ஆனந்தமயமாக இருப்பதால் ‘பரமாத்மா’ என்றும் சொல்லப்படுகிறார். (22)</p>
<p class="Text">இவ்வாறு புருஷனையும் குணங்களோடு கூடிய பிரகிருதியையும் எந்த மனிதன் தத்துவரீதியாக அறிவானோ, அவன் எல்லாவிதங்களிலும் செய்யவேண்டிய கடமைகளைச் செய்து கொண்டிருந்தால்கூட மறுபடியும் பிறப்பதில்லை. (23)</p>
<p class="Text">அந்தப் பரமாத்மாவைச் சில மனிதர்கள் தூய்மையடைந்த நுண்ணிய புத்தியினால் தியானத்தின் மூலமாக இதயத்தில் பார்க்கிறார்கள். மற்றும் சிலர், ஞானயோகத்தின் மூலமாகவும், வேறு சிலர் கர்மயோகத்தின் மூலமாகவும் பார்க்கிறார்கள் (அடைகிறார்கள்). (24)</p>
<p class="Text">ஆனால், வேறு சிலர் (அதாவது, மந்த புத்தியுள்ளவர்கள்) இவ்வாறு அறியாமல் தத்துவத்தை அறிந்த பெரியோர்களிடமிருந்து கேட்டு, அதற்கேற்ப உபாசனையும் செய்கிறார்கள். அவ்வாறு கேட்டறிந்த உபதேசத்தையே மேலான கதியாகக் கொண்டவர்களும் மரணரூபமாகிய சம்சாரக் கடலைச் சந்தேகமின்றிக் கடக்கிறார்கள். (25)</p>
<p class="Text">அர்ஜுனா! எத்தனை எத்தனை அசைவன, அசையாதன ஆகிய பிராணி வர்க்கம் உண்டாகின்றனவோ, அவையனைத்தும் நீ, க்ஷேத்திரம் (அபராப்பிரகிருதி), க்ஷேத்திரக்ஞன் (பராப் பிரகிருதி) — இவர்களுடைய சேர்க்கையால் உண்டானதென அறிந்துகொள். (26)</p>
<p class="Text">எந்த மனிதன் அழியக்கூடிய சராசரங்களான அனைத்திலும் பரமேசுவரனான பகவானை அழியாதவராகவும், (மேலும்) எங்கும் சமமாக இருப்பவராகவும் பார்க்கிறானோ, அவனே உண்மையில் பார்க்கிறவன் ஆவான். (27)</p>
<p class="Text">ஏனெனில், எந்த ஒருவன் அனைத்திலும் சமமாக நிலை பெற்றிருக்கும் பகவானைச் சமமாகவே பார்த்துக் கொண்டு, தன்னைத் தன்னாலேயே அழித்துக் கொள்வதில்லையோ, அதனால் அவன் பரமகதியை அடைகிறான். (28)</p>
<p class="Text">மேலும், எந்த மனிதன் எல்லாக் கர்மங்களும் எல்லாவிதங்களிலும் பிரகிருதியினாலேயே செய்யப்படுவனவென்றும், மேலும் ஆத்மாவைக் கர்த்தா அல்லன் என்றும் பார்க்கிறானோ, அவனே உண்மையைப் பார்க்கிறவன் ஆவான். (29)</p>
<p class="Text">எப்பொழுது இந்த மனிதன் சராசரங்கள் அனைத்தினுடைய தனித்தன்மையும் பரமாத்மா ஒருவரிடமே நிலைபெற்றிருப்பதாகவும், அந்த பரமாத்மாவிடமிருந்தே சகல சராசரங்களும் விரிவடைந்தனவாகவும் காண்கிறானோ, அப்பொழுதே ஸத் சித் ஆனந்தமயமான பரமாத்மாவை அடைகிறான். (30)</p>
<p class="Text">அர்ஜுனா! அனாதியானபடியாலும் நிர்குணமானபடியாலும் இந்த அழிவற்ற பரமாத்மா உடலிலேயே இருந்த போதிலும், உண்மையில் ஒன்றும் செய்வதில்லை; எதிலும் ஒட்டுவதுமில்லை. (31)</p>
<p class="Text">எவ்வாறு எங்கும் நிறைந்த ஆகாயம் நுண்ணியதாக இருப்பதால் எதிலும் ஒட்டுவதில்லையோ, அவ்வாறே இவ்வுடலில் எங்கும் நிலைபெற்றிருக்கும் ஆத்மா நிர்குணமாக இருப்பதால் உடலின் குணங்களில் ஒட்டுவதில்லை. (32)</p>
<p class="Text">அர்ஜுனா! சூரியன் ஒருவனே, இந்தப் பிரம்மாண்டம் முழுவதையும் எப்படிப் பிரகாசிக்கச் செய்கிறானோ, அப்படியே ஆத்மா ஒன்றே க்ஷேத்திரம் முழுவதையும் பிரகாசிக்கச் செய்கிறான். (33)</p>
<p class="Text para-style-override-9">இவ்விதம் க்ஷேத்திரம், க்ஷேத்திரக்ஞன் — இவற்றின் வேறுபாட்டையும், பிரகிருதி, பிரகிருதியினுடைய செயல்கள் — இவற்றிலிருந்து விடுபடுவதையும், எவர்கள் ஞானக்கண்களால் தத்துவரீதியாக அறிகிறார்களோ, அந்த மகாத்மாக்கள் பரப்பிரம்ம பரமாத்மாவை அடைகிறார்கள்.” (34)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘க்ஷேத்ர க்ஷேத்ரக்ஞ விபாக யோகம்’ எனப் பெயர் படைத்த பதின்மூன்றாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-17">பதினான்காவது அத்தியாயம்</p>
<p class="Sub-Heading">குணத்ரய விபாக யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “எந்த ஞானத்தை அறிந்து பரம்பொருளையே சிந்தித்துக் கொண்டிருக்கும் எல்லா முனிவர்களும், இந்த சம்சாரத்திலிருந்து விடுபட்டு மிக மேலான ஸித்தியாகிய பரமாத்மாவை அடைந்திருக்கிறார்களோ, ஞானங்களிலேயே மிகவும் உயர்ந்ததும் மிகச்சிறந்ததுமான அந்த ஞானத்தைப் பற்றி மறுபடியும் சொல்லப் போகிறேன். (1)</p>
<p class="Text">இந்த ஞானத்தை அறிந்து பின்பற்றி, என்னுடைய ஸ்வரூபத்தை அடைந்துள்ளவர்கள் படைப்பின் தொடக்கத்தில் மீண்டும் பிறப்பதுமில்லை; பிரளய காலத்தில்கூடத் துன்புறுவதும் இல்லை. (2)</p>
<p class="Text">அர்ஜுனா! என்னுடைய மஹத் பிரம்மம் என்கிற மூலப்பிரகிருதி அகில சராசரங்களுக்கும் பிறப்பிடம். நான் அந்தப் பிறப்பிடத்தில் சேதன சமுதாயமான உயிரினங்களின் கருவை வைக்கிறேன். அந்த ஜடசேதன சேர்க்கையிலிருந்து சகல சராசரங்களுடைய உற்பத்தி ஏற்படுகிறது. (3)</p>
<p class="Text">அர்ஜுனா! பலவிதமான அனைத்துப் பிறப்பிடங்களிலும் எத்தனை உருவங்கள் — உடல்கள் கொண்ட பிராணிகள் உண்டாகின்றனவோ, அவை எல்லாவற்றிற்கும் பிரகிருதியே பிறப்பிடம் — கருத்தரிக்கும் தாய். நான் விதையளிக்கும் தந்தை. (4)</p>
<p class="Text">அர்ஜுனா! சத்துவ குணம், ரஜோ குணம், தமோ குணம் என்ற பிரகிருதியிலிருந்து உண்டான மூன்று குணங்களும் அழிவற்றதான ஜீவாத்மாவை இவ்வுடலில் கட்டுகின்றன. (5)</p>
<p class="Text">பாவமற்றவனே! அந்த முக்குணங்களில் சத்துவ குணம் தூய்மையானதால் ஒளி கொடுக்கக்கூடியது; மேலும் விகாரமற்றது. ஆயினும், அது இன்பத்தில் கொண்ட தொடர்பினாலும், ஞானத்தில் கொண்ட தொடர்பினாலும் அதாவது அபிமானத்தினாலும் கட்டுகிறது. (6)</p>
<p class="Text">அர்ஜுனா! விருப்பு வடிவாகிற ரஜோ குணம் ஆசை, பற்று — இவற்றில் உண்டானதாக அறிந்துகொள். அது ஜீவாத்மாவைக் கர்மங்களிலும், கர்மங்களின் பயன்களிலும் உள்ள தொடர்பால் கட்டுகிறது. (7)</p>
<p class="Text">அர்ஜுனா! உடற்பற்றுடைய எல்லோரையும் மயக்கக்கூடிய தமோ குணமோ அஞ்ஞானத்திலிருந்து உண்டானதாக அறிந்து கொள். அது இந்த ஜீவாத்மாவை வீணான செயல்களில் ஈடுபடுவது, சோம்பல், தூக்கம் — இவற்றால் கட்டுகிறது. (8)</p>
<p class="Text">அர்ஜுனா! சத்துவ குணம் சுகத்தில் ஈடுபடுத்துகிறது. ரஜோ குணம் செயலில் ஈடுபடுத்துகிறது. தமோ குணமோ ஞானத்தை மறைத்துக் கவனமின்மையில் அதாவது வீணான செயல்களில் ஈடுபடுத்துகிறது. (9)</p>
<p class="Text">அர்ஜுனா! ரஜோ குணத்தையும் தமோ குணத்தையும் அடக்கி, சத்துவ குணம் மேலோங்குகிறது. சத்துவ குணத்தையும் தமோ குணத்தையும் அடக்கி, ரஜோ குணம் மேலோங்குகிறது.  அப்படியே  சத்துவ  குணத்தையும்  ரஜோ  குணத்தையும் அடக்கி, தமோ குணம் மேலோங்குகிறது. (10)</p>
<p class="Text">எப்பொழுது இந்த உடலிலும் உள்ளத்திலும் புலன்களிலும் சைதன்ய சக்தியான ஒளியும் விவேக ஞானமும் உண்டாகின்றதோ, அப்பொழுது சத்துவ குணமே மேலோங்கி உள்ளது என்று அறிந்து கொள்ளவேண்டும். (11)</p>
<p class="Text">அர்ஜுனா! ரஜோ குணம் அதிகமாகும்போது பேராசை, உலகியல் கர்மங்களில் ஈடுபாடு, தன்னலத்தில் பற்றோடு கூடிய கர்மங்களைத் தொடங்குதல், அமைதியின்மை, உலகியல் நுகர்பொருட்களில் பேராவல் — இவையாவும் உண்டாகின்றன. (12)</p>
<p class="Text">அர்ஜுனா! தமோ குணம் அதிகமாகும்போது அந்தக்கரணங்களிலும் புலன்களிலும் ஒளியின்மையும், செய்ய வேண்டிய கடமைகளில் ஈடுபாடின்மையும், அசட்டைத்தனம் அதாவது வீண் செயல்களில் ஈடுபாடும், தூக்கம் முதலிய அந்தக்கரணங்களின் மயக்கமும் ஆகிய இவையனைத்தும் உண்டாகின்றன. (13)</p>
<p class="Text">எப்பொழுது இந்த மனிதன் சத்துவ குணம் பெருகி உள்ளபொழுது இறப்பை அடைகிறானோ, அப்பொழுதே உயர்ந்த செயல்கள் செய்பவர்களுடைய நிர்மலமான சுவர்க்கம் முதலிய புண்ணிய உலகங்களை அடைகிறான். (14)</p>
<p class="Text">ரஜோ குணத்தின் ஆதிக்கத்தில் இறப்பை அடைந்து, கர்மங்களில் பற்றுள்ள மனிதர்களிடையே பிறக்கிறான். அவ்வாறே தமோ குணம் அதிகமாக இருக்கும்போது இறந்தவன் புழு—பூச்சி, விலங்கு முதலிய அறிவில்லாத பிறவிகளில் பிறக்கிறான். (15)</p>
<p class="Text">சிறந்த செயலின் பயனோ சாத்விகமானது (அதாவது, சுகம், ஞானம், வைராக்கியம் முதலியன கொண்டது); தூய்மையானது என்று சொல்கிறார்கள். ராஜஸமான  செயலின் பயன் துயரமானது. தாமஸச் செயலின் பயன் அறியாமை என்று சொல்கிறார்கள். (16)</p>
<p class="Text">சத்துவ குணத்திலிருந்து ஞானம் உண்டாகிறது. ரஜோ குணத்திலிருந்து ஐயமின்றிப் பேராசையே உண்டாகிறது. தமோ குணத்திலிருந்து கவனமின்மையும் மதிமயக்கமும் உண்டாகின்றன. மேலும், அறியாமையும் உண்டாகின்றது. (17)</p>
<p class="Text">சத்துவ குணத்தில் நிலைபெற்ற மனிதர்கள் சுவர்க்கம் முதலிய உயர்ந்த லோகங்களுக்குச் செல்கின்றனர். ரஜோ குணத்தில் நிலைபெற்ற மனிதர்கள் நடுவில் அதாவது மனித உலகிலேயே நிற்கின்றார்கள். தூக்கம், சோம்பல், வீண்செயலில் விருப்பம் முதலிய தாழ்ந்த குணங்களில் நிலைபெற்ற தாமஸ குணம் உடைய மனிதர்கள் புழு, விலங்கு, பறவை முதலிய தாழ்ந்த பிறவிகளையும் நரகத்தையும் அடைகிறார்கள். (18)</p>
<p class="Text">எப்பொழுது பார்ப்பவன் (ஸமஷ்டி சேதனனான பரமாத்மாவில் ஒன்றி நிற்கும் சாட்சியான மனிதன்) முக்குணங்களைத் தவிர வேறு ஒருவனைக் கர்த்தா என்று பார்ப்பதில்லையோ, முக்குணங்களுக்கும் அப்பாற்பட்ட ஸத் சித் ஆனந்தமயமான பரமாத்மாவான என்னைத் தத்துவரீதியாக அறிகிறானோ, அப்பொழுது அவன் என் ஸ்வரூபத்தை அடைகிறான். (19)</p>
<p class="Text">புருஷன், உடல் தோன்றுவதற்குக் காரணமான இந்த மூன்று குணங்களையும் கடந்து, பிறப்பு, இறப்பு, மூப்பு — இவற்றிலிருந்தும், பிற எல்லாத் துன்பங்களிலிருந்தும் விடுபட்டுப் பரமானந்தத்தை அடைகிறான்.” (20)</p>
<p class="Text"><span class="char-style-override-11">அர்ஜுனன் கேட்கிறார்——</span> “இந்த மூன்று குணங்களையும் கடந்த மனிதன் எந்தெந்த இலக்கணங்களோடு கூடியவனாக இருக்கிறான்? மேலும், எத்தகைய நடத்தை உள்ளவனாக இருக்கிறான்? அப்படியே பிரபுவே! எந்த உபாயத்தினால் இந்த மூன்று குணங்களையும் கடக்கிறான்?” (21)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “அர்ஜுனா! எந்த மனிதன் சத்துவ குணத்தின் செயலான பிரகாசத்தையும், ரஜோ குணத்தின் செயலான செயலூக்கத்தையும், தமோ குணத்தின் செயலான மோகத்தையும், அவை வரும்பொழுது அவற்றை வெறுப்பதில்லையோ, விலகும் போது அவற்றைத் திரும்பவும் பெற விரும்புவதில்லையோ— (22)</p>
<p class="Text">எவன் சாட்சியைப்போல் இருந்துகொண்டு குணங்களால் அசைக்கப்படுவதில்லையோ, மேலும் குணங்களே குணங்களிலேயே இயங்குகின்றன என்று அறிந்து ஸத் சித் ஆனந்த பரமாத்மாவிடம் ஒன்றியவனாக இருக்கிறானோ, மற்றும் அதிலிருந்து நிலைகுலைவதில்லையோ— (23)</p>
<p class="Text">எவன் தன் நிலையான ஆத்ம ஸ்வரூபத்தில் இடையறாது நிலைத்து நிற்கிறானோ, இன்ப—துன்பங்களைச் சமமாகக் கருதுவானோ, மண்ணையும் கல்லையும் பொன்னையும் சமமாக மதிப்பானோ, ஞானியோ, வேண்டியது—வேண்டாதது இரண்டையும் ஒன்றாகவே நினைப்பானோ, இகழ்ச்சியையும் புகழ்ச்சியையும் ஒன்றெனக் கருதுவானோ— (24)</p>
<p class="Text">பெருமையையும் சிறுமையையும் சமமென நினைப்பானோ, நண்பர் பக்கலிலும் பகைவர் பக்கலிலும் சமநோக்குக் கொண்டவனோ, செயல்களனைத்திலும் ‘நான் செய்கிறேன்’ (தான் கர்த்தா) என்ற மனப்பான்மையை விட்டவனோ, அந்த மனிதன் முக்குணங்களையும் கடந்தவன் என்று கூறப்படுகிறான். (25)</p>
<p class="Text">மேலும், எவன் வேறு எதிலும் நாட்டமில்லாமல் ஒன்றிய பக்தியோகத்தினால் என்னை இடைவிடாது வழிபடுகிறானோ, அவன் இந்த மூன்று குணங்களையும் முற்றிலுமாகக் கடந்து ஸத் சித் ஆனந்தமயமான பரப்பிரம்மத்தை அடைவதற்குத் தகுதி பெறுகிறான். (26)</p>
<p class="Text para-style-override-9">ஏனெனில், அந்த அழிவற்றதான பரப்பிரம்மத்திற்கும் அமிர்த நிலைக்கும் (இறவா நிலைக்கும்) எப்பொழுதும் இருக்கக்கூடிய தர்மத்திற்கும் வேறுபாடற்ற ஒரே சீரான ஆனந்தத்திற்கும் உறைவிடம் நானே.” (27)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘குணத்ரய விபாக யோகம்’ எனப் பெயர் படைத்த பதினான்காவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-18">பதினைந்தாவது அத்தியாயம்</p>
<p class="Sub-Heading">புருஷோத்தம யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “ஆதிபுருஷனான பரமேசுவரன் எதற்கு வேரோ, பிரம்மதேவன் எதற்கு முக்கிய நடுமரமோ (கீழ்க்கிளையோ), அந்தப் பிரபஞ்ச உருவமான அரச மரத்தை அழியாதது எனக் கூறுகிறார்கள். மேலும், எந்த அரச மரத்திற்கு வேதங்களே இலைகளோ, சம்சாரம் (பிரபஞ்சம்) என்ற அந்த அரசமரத்தை, எவர் வேருடன் சேர்த்துத் தத்துவரீதியாக அறிகிறாரோ, அவரே வேதத்தின் உட்கருத்தை அறிந்தவர் ஆவார். (1)</p>
<p class="Text">அந்த சம்சாரம் என்ற அரசமரத்தினுடைய கிளைகள் முக்குணங்கள் என்ற நீரினால் வளர்ந்து புலன்நுகர்ப் பொருட்களாகிய தளிர்களுடன் கூடி, தேவ—மனித—விலங்கு முதலிய பிறவி உருவாகி, கீழும் மேலுமாக எங்கும் பரவியுள்ளன. அவ்வாறே, மனிதப் பிறவியில் கர்மங்களுக்கு ஏற்றவாறு பிணைக்கின்றவையான அகந்தை, மமதை, வாசனை உருவான வேர்களும் கீழும் மேலுமாக எல்லா உலகங்களிலும் பரவியுள்ளன. (2)</p>
<p class="Text">இந்த சம்சார ரூபமான மரத்தின் ஸ்வரூபம் எவ்வாறு சொல்லப்படுகிறதோ, அவ்வாறு இங்கு ஆராயுங்கால் புலப்படுவதில்லை. ஏனெனில், அதற்கு ஆதியும் கிடையாது; முடிவும் கிடையாது; நிலையான இருப்பும் கிடையாது. ஆகவே அகங்காரம், மமகாரம், முன்வினை வாசனை என்ற உறுதியான வேர்கள் கொண்ட இந்த சம்சார உருவான அரசமரத்தை உறுதியான வைராக்கியம் என்ற கோடரியினால் வெட்டி எறிந்துவிட்டு— (3)</p>
<p class="Text">அதற்குப் பிறகு, எங்கே சென்ற மனிதர்கள் மீண்டும் சம்சாரத்திற்குத் திரும்பி வருவதில்லையோ, அந்த பரமபத ரூபமான பரமேசுவரன் நன்கு தேடப்பட வேண்டும். மேலும், எந்தப் பரமேசுவரனிடமிருந்து இந்த பழமையான சம்சார மரத்தின் தொடர்ச்சி விரிவடைந்துள்ளதோ, ஆதிபுருஷனான அந்த நாராயணனையே சரணம் அடைகிறேன் என்ற உறுதியோடு, அந்தப் பரமேசுவரனைச் சிந்தித்துத் தியானிக்க வேண்டும். (4)</p>
<p class="Text">தற்பெருமையும் மோகமும் அகன்றவர்கள், பற்று என்ற குறைபாட்டை வென்றவர்கள், பரமாத்ம ஸ்வரூபத்தில் என்றும் நிலைபெற்றவர்கள், ஆசைகளை முழுமையாக அழித்துக் கொண்டவர்கள், இன்பம்—துன்பம் என்ற பெயர் கொண்ட இரட்டைகளிலிருந்து விடுபட்டவர்கள் ஆகிய ஞானிகள், அழிவற்ற அந்த பரமபதத்தை அடைகிறார்கள். (5)</p>
<p class="Text">எதை (எந்த பரமபதத்தை) அடைந்த பிறகு, மனிதர்கள் சம்சாரத்திற்குத் திரும்புவதில்லையோ, அந்த ஸ்வயம்பிரகாச மான பரமபதத்திற்கு சூரியன் ஒளி தருவதில்லை; சந்திரன் ஒளி தருவதில்லை; அக்னிதேவனும் ஒளி தருவதில்லை. அது என்னுடைய மேலான ஸ்தானம் — பரமபதம் — ஆகும். (6)</p>
<p class="Text">இவ்வுடலில் என்றுமுள்ள ஜீவாத்மா என்னுடைய அம்சமே. அதுவே பிரகிருதியில் உள்ள மனம் மற்றும் ஐந்து புலன்களையும் ஈர்க்கிறது. (7)</p>
<p class="Text">காற்று மணமுள்ள இடத்திலிருந்து பலவித மணங்களை இழுத்துச் செல்வதுபோல, உடலை ஆள்பவனான ஜீவாத்மாவும் எந்த உடலை விட்டுக் கிளம்புகிறானோ, அதிலிருந்து மனத்தோடு கூடிய புலன்களையும் எடுத்துக் கொண்டு எந்த உடலை அடைகிறானோ, அதில் வந்து சேர்கிறான். (8)</p>
<p class="Text">இந்த ஜீவாத்மா காதையும் கண்ணையும் சருமத்தையும் நாக்கையும் மூக்கையும் மனத்தையும் சார்ந்து கொண்டு, அவற்றின் உதவியுடன்தான் புலன்நுகர்ப் பொருட்களை அனுபவிக்கிறான். (9)</p>
<p class="Text">இந்த ஜீவனை உடலைவிட்டுக் கிளம்பும்பொழுதோ, உடலில் இருக்கும்பொழுதோ, போகங்களை அனுபவிக்கும் பொழுதோ, முக்குணங்களுடன் கூடியிருக்கும்பொழுதோ அறிவிலிகள் அறிகிறதில்லை; ஞானக்கண் பெற்றவர்கள்தான் — விவேகமுள்ள ஞானிகள்தான் — தத்துவரீதியாக அறிகிறார்கள். (10)</p>
<p class="Text">யோகிகளும் முயற்சி செய்தே தம் இதயத்தில் உறைகின்ற இந்த ஆத்மாவைத் தத்துவரீதியாக உணர்கிறார்கள். ஆனால், எவர்கள் தங்கள் உள்ளங்களைத் தூய்மைப்படுத்திக் கொள்ளவில்லையோ, அந்த அஞ்ஞானிகள் முயன்றாலும்கூட, இந்த ஆத்மாவை அறிகிறதில்லை. (11)</p>
<p class="Text">சூரியனில் உள்ள எந்த ஒளி உலகனைத்தையும் பிரகாசிக்கச் செய்கிறதோ, மேலும் எந்த ஒளி சந்திரனிடத்திலும் நெருப்பினிடத்திலும் (உள்ளதோ), அது என்னுடைய ஒளியே என்று தெரிந்துகொள். (12)</p>
<p class="Text">மேலும், நான் பூமியினுட்புகுந்து என் சக்தியினால் உயிரினங்கள் அனைத்தையும் தாங்குகிறேன். ரஸமே வடிவான அதாவது அமுதமே நிறைந்த நிலவும் ஆகி, அனைத்து பயிர்பச்சைகளையும் மரங்களையும் போஷிக்கிறேன். (13)</p>
<p class="Text">நானே எல்லா உயிரினங்களுடைய உடலில் உறைபவனாகி, பிராண—அபான வாயுக்களுடன் கூடி வைசுவாநரன் என்ற அக்னியாக ஆகி, நான்கு வகையான உணவை ஜீரணிக்கிறேன். (14)</p>
<p class="Text">நானே எல்லாப் பிராணிகளுடைய இதயத்திலும் அந்தர்யாமியாக இருந்து கொண்டிருக்கிறேன். என்னிடமிருந்துதான் நினைவும் அறிவும் ஐயம்—திரிபுகளிலிருந்து தெளிவும் ஏற்படுகின்றன. எல்லா வேதங்களாலும் நானே அறியத்தக்கவன். வேதாந்தத்தைச் செய்தவனும் வேதங்களின் உட்பொருளை அறிந்தவனும் நானே. (15)</p>
<p class="Text">இவ்வுலகில் அழிபவன் என்றும், அழியாதவன் என்றும் இரண்டு வகையான புருஷர்கள் உள்ளனர். (இவர்களில்) எல்லா உயிரினங்களின் உடலனைத்தும் அழியக்கூடியது (என்றும்), மேலும், இவ்வுடலில் இருக்கும் ஜீவாத்மா அழியாதவன் (என்றும்) கூறப்படுகின்றது. (16)</p>
<p class="Text">எவர் உலகம் மூன்றிலும் உட்புகுந்து எல்லோரையும் தாங்கிப் போஷிக்கிறாரோ, (மேலும்) அழிவற்றவர், பரமேசுவரன், பரமாத்மா என்றும் அழைக்கப்படுகிறாரோ அந்த புருஷோத்தமன், இந்த க்ஷர—அக்ஷர புருஷர்களிடமிருந்து வேறுபட்டவர். (17)</p>
<p class="Text">எக்காரணத்தினால் நான் அழியக்கூடிய ஜடவர்க்கத்திற்கு அப்பாற்பட்டவனாகவும், அக்ஷரனான (அழியாத) ஜீவாத்மாவைக் காட்டிலும் சிறந்தவனாகவும் உள்ளேனோ, அக்காரணத்தினால் உலகிலும் வேதத்திலும் புருஷோத்தமன் எனப் புகழ் பெற்றுள்ளேன். (18)</p>
<p class="Text">பரதகுலத்தோன்றலே! எந்த ஞானி என்னை இவ்விதம் புருஷோத்தமன் என்று (தத்துவரீதியாக) அறிகிறானோ, எல்லாம் அறிந்த அவன் எல்லாவிதமாகவும் எப்போதும் வாசுதேவனும் பரமேசுவரனுமான என்னையே வழிபடுகிறான். (19)</p>
<p class="Text para-style-override-9">பாவமற்றவனே! அர்ஜுனா! இவ்வாறு மிகவும் ரகசியமாக மறைத்துப் போற்றத்தக்க இந்த சாஸ்திரம் என்னால் கூறப்பட்டது. இதைத் தத்துவரீதியாக அறிந்து கொண்ட மனிதன் ஞானியாகவும் செய்ய வேண்டியதைச் செய்தவனாகவும் ஆகிறான்.” (20)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘புருஷோத்தம யோகம்’ எனப் பெயர் படைத்த பதினைந்தாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-19">பதினாறாவது அத்தியாயம்</p>
<p class="Sub-Heading">தைவாஸுர ஸம்பத் விபாக யோகம்</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “முற்றிலும் அச்சம் நீங்கியவனாக இருத்தல்; அந்தக்கரணம் முற்றிலும் தூய்மை பெற்றிருத்தல்; தத்துவஞானம் பெறுவதற்காகத் தியான யோகத்தில் இடையறாது உறுதியாக நிலைபெற்றிருத்தல்; சாத்விகமான தானம்; புலனடக்கம்; பகவான், தேவதைகள், பெரியோர்கள் ஆகியோருக்குரிய பூஜை; அக்னிஹோத்ரம் முதலிய நற்கர்மங் களைக் கடைப்பிடித்தல்; வேதங்களையும் சாஸ்திரங்களையும் கற்றல்—கற்பித்தல்; பகவானுடைய நாம குண கீர்த்தனம் செய்தல்; ஸ்வதர்மத்தைக் கடைப்பிடிப்பதில் ஏற்படும் துன்பங்களைப் பொறுத்தல்; உடல்—புலன்களுடன் கூடிய அந்தக்கரணங்களின் நேர்மை— (1)</p>
<p class="Text">மனம், மொழி, மெய் — இவற்றால் எவர்க்கும் எவ்விதமான தீங்கும் இழையாமை; உள்ளம் அறிந்த உண்மையை இனிமையாக எடுத்துரைத்தல்; தனக்குத் தீங்கிழைத்தவரிடமும் கூடக் கோபமின்மை; கர்மங்களைச் செய்வதில் ‘நான் கர்த்தா’ என்ற அபிமானமின்மை; அந்தக்கரணங்களின் ஓய்வு அதாவது அவை அலையாமல் அமைதியாக இருத்தல்; ஒருவரையும் குறை, பழி முதலியன கூறாமை; உயிரினங்களிடத்தில் இயல்பாகத் தோன்றும் பரிவு; புலன்களில் நுகர்பொருள் வந்து சேர்ந்தாலும் அவற்றில் பற்றின்றி இருத்தல்; மென்மை; உலகியல், அறநெறி ஆகியவற்றிற்குப் புறம்பான செயல்களில் வெட்கம்; வீணான செயல்களைப் புரியாதிருத்தல்— (2)</p>
<p class="Text">பொலிவு, பொறுமை, உறுதி (தாரணா சக்தி), புறத்தூய்மை, எவரிடமும் பகைமை பாராட்டாமை, தான் மதிக்கத்தக்கவன் என்று செருக்குக் கொள்ளாமை — இவையெல்லாம் அர்ஜுனா! தெய்விக சம்பத்துடன் (மனப்பாங்குடன்) பிறந்தவர்களின் இலக்கணங்களாகும். (3)</p>
<p class="Text">அர்ஜுனா! டாம்பீகமும் (பகட்டு, ஆடம்பரம்), இறுமாப்பும், தற்பெருமையும், கோபமும், கடுமையும், அஞ்ஞானமுமே அசுரப் பண்புடன் பிறந்தவர்களுடைய இலக்கணங்கள் ஆகும். (4)</p>
<p class="Text">தெய்விகப் பண்பு மோட்சத்திற்கும், அசுரப் பண்பு பந்தத்திற்கும் காரணமாகும் என்று கருதப்படுகிறது.அர்ஜுனா! நீ தெய்வப்பண்புடன் பிறந்திருக்கிறாய். ஆகவே வருந்தாதே! (5)</p>
<p class="Text">அர்ஜுனா! இவ்வுலகில் தெய்வப் பண்புடையது என்றும், அசுரப் பண்புடையது என்றும் உயிரினங்களின் படைப்பு அதாவது மனித சமுதாயங்கள் இருவகையாகவே உள்ளன. தெய்வப் பண்புடையவனைப் பற்றி இதுவரை விரிவாக விளக்கப்பட்டுவிட்டது. அசுர இயல்புடையவர்களைப் பற்றியும் விரிவாக என்னிடம் கேட்டுக் கொள். (6)</p>
<p class="Text">அசுர இயல்புடைய மக்கள் செய்யத்தக்கதில் ஈடுபடுவது பற்றியும், செய்யத்தகாததிலிருந்து விலகுவது பற்றியும் அறியார்கள். ஆகவே, அவர்களிடம் புறத்தூய்மை, அகத்தூய்மை இரண்டும் இல்லை; நன்னடத்தையும் இல்லை; உண்மை பேசுவதும்கூட இல்லை. (7)</p>
<p class="Text">உலகம் ஆதாரமற்றது; முற்றிலும் பொய்யானது; ஈசுவரன் அற்றது; தானாகவே, வெறும் ஆண்—பெண் உறவினாலேயே உண்டானது; ஆகவே, காமத்தையே அடிப்படையாகக் கொண்டதுதான். இது தவிர வேறு என்ன — என்று அசுர குணம் படைத்தவர்கள் கூறுகிறார்கள். (8)</p>
<p class="Text">இந்தத் தவறான கருத்துக்களைப் பற்றிக் கொண்டு எவர்களுடைய இயல்பு சீரழிந்துவிட்டதோ, எவர்களுடைய புத்தி மந்தமாகிவிட்டதோ, எவர்கள் அனைவருக்கும் தீமையையே நினைப்பவர்களோ, கொடுமையான செயல்கள் புரிகின்றவர்களோ, அவர்கள் உலக நாசத்திற்காகவே முனைகிறார்கள். (9)</p>
<p class="Text">ஆடம்பரம், தற்பெருமை, மதம் (திமிர்) — இவற்றுடன் கூடியவர்களாக, எவ்வகையிலும் பூர்த்தி செய்யமுடியாத நிறைவேறாத ஆசையைப் பற்றிக் கொண்டு, அஞ்ஞானத்தினால் பொய்யான கருத்துக்களை ஏற்றுக் கொண்டு, தூய்மையற்ற செயல்களையே மேற்கொண்டு உலகியலில் நடந்து கொள்கிறார்கள். (10)</p>
<p class="Text">மரண காலம் வரை தொடர்கின்ற எண்ணற்ற கவலைகளைப் பற்றிக் கொண்டு, போகங்களை அனுபவிப்பதையே நாட்டமாகக் கொண்டவர்களாகவும், சுகமெல்லாம் இவ்வளவுதான் என்ற தீர்மானம் கொண்டவர்களாகவும் இருக்கிறார்கள். (11)</p>
<p class="Text">ஆசைகளாகிற நூற்றுக்கணக்கான கயிறுகளால் பிணைக்கப்பட்டவர்களாக ஆசையையும் சினத்தையுமே பற்றுக்கோடாகக் கொண்டு, சிற்றின்ப போகங்களை அனுபவிப்பதற்காக நீதிக்குப் புறம்பான முறைகளில் செல்வம் முதலியவற்றைத் திரட்டுவதிலேயே முயற்சி செய்கிறார்கள். (12)</p>
<p class="Text">என்னால் இன்று இது அடையப்பட்டது. மேலும், இந்த விருப்பத்தையும் பூர்த்தி செய்துகொள்வேன். எனக்கு இவ்வளவு செல்வம் உள்ளது. மேலும், இவ்வளவு கிடைக்கப் போகிறது — என்று அவர்கள் நினைத்துக் கொண்டிருக்கிறார்கள். (13)</p>
<p class="Text">இந்தப் பகைவன் என்னால் கொல்லப்பட்டான். மேலும், மற்றவர்களையும் நான் கொல்வேன். நானே ஈசுவரன்; செல்வத்தை அனுபவிப்பவன். நான் எல்லா ஸித்திகளையும் பெற்றவன்; வலிமை மிக்கவன்; சுகமுடையவன். (14)</p>
<p class="Text">நான் செல்வந்தன்; நற்குடிப்பிறப்புடையவன். எனக்கு நிகரானவன் வேறு எவன் இருக்கிறான்? யாகம் செய்யப் போகிறேன்; தானம் அளிக்கப் போகிறேன்; இன்பத்தில் திளைக்கப் போகிறேன் என்று இவ்விதம் அஞ்ஞானத்தினால் மயக்கமுற்றுப் பலவிதமாகத் திரிகின்ற மனமுடையவர்களாக மோக வலையில் சிக்கியவர்களாக, விஷய போகங்களில் ஈடுபட்டவர்களான அசுர குணமுடையவர்கள் தூய்மையற்ற பாழ்நரகத்தில் வீழ்கிறார்கள். (15—16)</p>
<p class="Text">தன்னைத் தானே உயர்ந்தவனாக நினைத்துக் கொள்பவர்களும் கர்வமுடையவர்களும் செல்வம்—தற்பெருமை—செருக்கு உடையவர்களுமான அவர்கள் பெயரளவில் யாகம் என்ற செயல்களால் ஆடம்பரமாக சாஸ்திர விதிகளை மீறி யாகம் செய்கிறார்கள். (17)</p>
<p class="Text">அகங்காரத்தையும் உடல்வலிமையையும் கர்வத்தையும் ஆசையையும் கோபத்தையும் கைக்கொண்டு, பிறரை இகழ்கின்றவர்களாகத் தம் உடலிலும், பிற உடல்களிலும் உள்ள அந்தர்யாமியான என்னை வெறுப்பவர்களாகவும் உள்ளனர். (18)</p>
<p class="Text">என்னை வெறுப்பவர்களும் பாவம் செய்பவர்களும் கொடியவர்களும் மனிதர்களில் கடையவர்களுமான அவர்களை நான் உலகியல் சுழல்களில் மீண்டும் மீண்டும் தொடர்ந்து அசுரப் பிறவிகளிலேயே தள்ளி விடுகிறேன். (19)</p>
<p class="Text">அர்ஜுனா! அந்த அறிவிலிகள் என்னை அடையாமலேயே ஒவ்வொரு பிறவியிலும் அசுர இயல்புள்ள பிறவியை அடைகிறார்கள். அதைக் காட்டிலும் மிகத்தாழ்ந்த நிலையை எய்துகிறார்கள். அதாவது, கோரமான நரகங்களை அடைகிறார்கள். (20)</p>
<p class="Text">காமம், கோபம், பேராசை ஆகிய இந்த மூன்று வகையான நரகத்தின் நுழைவாயில்கள் ஆத்மாவை நாசம் செய்யக் கூடியவை. அதாவது, இழிந்த நிலையில் தள்ளக் கூடியவை. ஆகவே, இம்மூன்றையும் விட்டுவிட வேண்டும். (21)</p>
<p class="Text">அர்ஜுனா! இந்த மூன்று நரக வாயில்களிலிருந்தும் விடுபட்ட மனிதன் தன்னுடைய மேன்மைக்குரிய செயலைப் புரிகிறான். அதன் மூலமாகப் பெரும்பேற்றை அடைகிறான் — அதாவது என்னை அடைகிறான். (22)</p>
<p class="Text">எவன் சாஸ்திர முறையைத் துறந்து, தன் மனம் போனபடி நடந்து கொள்கிறானோ, அவன் வெற்றியை அடைவதில்லை. பெரும்பேற்றை — மேலான நிலையை — அடைவதில்லை; சுகத்தையும் அடைவதில்லை. (23)</p>
<p class="Text para-style-override-9">ஆகவே, உனக்கு இவ்வுலகில் செய்யத்தக்கது, செய்யத்தகாதது எது என்று நிர்ணயிப்பதில் சாஸ்திரம்தான் சான்றாகும். இவ்வாறு தெரிந்து கொண்டு சாஸ்திர முறைகளில் சொல்லப் பட்டிருக்கும் கர்மங்களை ஆற்றக்கடவாய்.” (24)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய  ஸ்ரீமத்பகவத்கீதையில் ‘தைவாஸுர ஸம்பத் விபாக யோகம்’ எனப் பெயர் படைத்த பதினாறாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-20">பதினேழாவது அத்தியாயம்</p>
<p class="Sub-Heading">சிரத்தாத்ரய விபாக யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “கிருஷ்ணா! எவர்கள் சாஸ்திர விதிமுறைகளை மீறி, சிரத்தையால் உந்தப்பட்டு, தெய்வங்களை வழிபடுகிறார்களோ, அவர்களுடைய நிலைதான் என்ன? சத்துவ குணமுடையதா? ரஜோ குணமுடையதா? அல்லது தமோ குணமுடையதா?” (1)</p>
<p class="Text"><span class="char-style-override-11">ஸ்ரீபகவான் சொல்கிறார்——</span> “மனிதர்களுக்கு அறநெறி முறையின்றி இயல்பாக உண்டான அந்தச் சிரத்தை சத்துவ குணமுடையது, ரஜோ குணமுடையது, தமோ குணமுடையது என்று மூன்றுவிதமாக இருக்கிறது. அதனை, நீ என்னிடமிருந்து கேள். (2)</p>
<p class="Text">பரதகுலத்தோன்றலே! எல்லா மனிதர்களுக்கும் சிரத்தை அவர்களுடைய அந்தக்கரணத்திற்கு ஏற்றவாறு அமைகிறது. இந்த மனிதன் சிரத்தையே உருவானவன். ஆகையினால், எந்த மனிதன் எந்தச் சிரத்தையோடு கூடியவனோ, அவன் அந்தச் சிரத்தையின் தன்மையுடையவனே. (3)</p>
<p class="Text">சத்துவ குணம் நிறைந்த மனிதர்கள் தேவர்களை வழிபடுகிறார்கள். ரஜோ குணமுடையவர்கள் யக்ஷர்களையும் அரக்கர்களையும் வழிபடுகிறார்கள். மற்ற தாமஸ குணமுடைய மக்கள் பிரேத பூதங்களை வழிபடுகிறார்கள். (4)</p>
<p class="Text">எந்த மனிதர்கள் சாஸ்திர விதிமுறைகளை விடுத்து, மனம் போனபடி கொடிய தவம் செய்கிறார்களோ, டாம்பீகம், அகங்காரம் இவற்றோடு பேராசை, விருப்பம் மற்றும் உடல் வலிமை — இவற்றின் மீது கர்வமும் கொண்டுள்ளார்களோ, உடல் உருவில் உள்ள பூத சமுதாயத்தையும், உள்ளத்தில் உறையும் பரமாத்மாவான என்னையும் துன்புறுத்துகிறார்களோ, அந்த அறிவிலிகளை, நீ அசுரப் பண்புடையவர்கள் என அறிந்து கொள். (5—6)</p>
<p class="Text">உணவும் எல்லோருக்கும் தத்தம் இயல்புக்கேற்றவாறு மூன்று வகைகளில் பிடித்ததாக உள்ளது. மேலும், அவ்வாறே யாகமும் தவமும் தானமும் மூவகைப்படும். அவற்றின் தனித்தன்மை கொண்ட இந்த வேறுபாட்டை (நீ என்னிடமிருந்து) கேட்டுக் கொள். (7)</p>
<p class="Text">ஆயுள், அறிவு, வலிமை, உடல்நலம், இன்பம், அன்பு — இவற்றை வளர்க்கின்றவையாகவும், ரஸம் உள்ளவையாகவும், நெய்ப்புடையவையாகவும், உடலில் நீண்ட நேரம் தங்குபவையாகவும், இயல்பாகவே மனத்திற்குப் பிடித்தவையாகவும் இருக்கக் கூடிய உணவு வகைகள் சத்துவ குணமுடையவர்களுக்கு விருப்பமானவை. (8)</p>
<p class="Text">கசப்பு, புளிப்பு, உவர்ப்பு, மிக்க சூடு, காரம் — இவற்றுடன் கூடிய வறண்ட, எரிச்சல் உண்டுபண்ணக்கூடிய மற்றும் துன்பம், கவலை, நோய் — இவற்றை உண்டாக்கக் கூடிய உணவு வகைகள் ரஜோ குணமுடையவனுக்கு விருப்பமானவை. (9)</p>
<p class="Text">எந்த உணவு அரைவேக்காடு ஆனதோ, ரஸமற்றதோ, துர்நாற்றமுடையதோ, பழையதோ, மேலும் உண்டு மிகுந்ததோ, தூய்மையும் அற்றதோ, அந்த உணவு தாமஸ குணமுடையவர்களுக்கு விருப்பமானது. (10)</p>
<p class="Text">எந்த யாகம் சாஸ்திரங்களுக்கு உட்பட்டதோ, செய்யப்பட வேண்டிய கடமைதான் என்று மனத்தை ஒருநிலைப்படுத்திப் பயனில் பற்றற்றவர்களால் செய்யப்படுகின்றதோ, அது சாத்விகமான யாகம். (11)</p>
<p class="Text">ஆனால் அர்ஜுனா! பகட்டுக்காகவோ அல்லது பயனைக் கருத்தில் கொண்டோ, எந்த யாகம் செய்யப்படுகிறதோ, அந்த யாகத்தை ராஜஸம் என்று தெரிந்து கொள். (12)</p>
<p class="Text">சாஸ்திர முறை வழுவியும் அன்னதானமளிக்கப்படாமலும் மந்திரம் இல்லாமலும் தட்சணை கொடுக்கப்படாமலும், மேலும் சிரத்தை இல்லாமலும் செய்யப்படுகின்ற யாகத்தைத் தாமஸம் என்று கூறுகிறார்கள். (13)</p>
<p class="Text">தெய்வங்கள், அந்தணர்கள், பெரியோர்கள், ஞானிகள் — இவர்களைப் பூஜித்தல், தூய்மை, நேர்மை, பிரம்மசரியம், அகிம்சை ஆகியவை உடலால் செய்யக்கூடிய தவம் என்று சொல்லப்படுகிறது. (14)</p>
<p class="Text">எது பிறர் மனத்தைப் புண்படுத்தாமல் இனிமையும் நலனும் அளிக்கக் கூடியதாகவும் உண்மையாகவும் இருக்குமோ, அந்தப் பேச்சும், வேத சாஸ்திரங்களை ஓதுதலும், பகவானுடைய நாம கீர்த்தனமும் வாக்கினால் செய்யக்கூடிய தவம் என்று கூறப்படுகிறது. (15)</p>
<p class="Text">மனமகிழ்ச்சி, அமைதியான இயல்பு, பகவானை இடைவிடாது சிந்தித்திருக்கின்ற இயல்பு, மனவடக்கம், உள்ளத்தூய்மை — இவையெல்லாம் மனத்தால் ஆற்றக்கூடிய தவம் எனப்படுகின்றன. (16)</p>
<p class="Text">பயனில் கருத்தில்லாத யோகிகளால் மிகுந்த சிரத்தையுடன் செய்யப்படுகின்ற மனம், மொழி, மெய் — இவற்றால் ஆற்றப்படுகின்ற அந்த மூன்றுவிதமான தவம் சாத்விகமானது என்று சொல்லப்படுகிறது. (17)</p>
<p class="Text">எந்தத் தவம் பாராட்டுதலையும் பெருமையையும் போற்றுதலையும் குறிக்கோளாகக் கொண்டதோ மற்றும் தன்னலம் கருதும் இயல்பினாலோ, ஆடம்பரத்திற்காகவோ செய்யப்படுகிறதோ, பயன் தருமா, தராதா என்ற நிச்சயமில்லாத, அழியக்கூடிய, உறுதியற்ற பயனைத் தரும் அந்தத் தவம், இங்கு ராஜஸம் என்று கூறப்படுகிறது. (18)</p>
<p class="Text">எந்தத் தவம் முரட்டுப் பிடிவாதத்தினால் மனம்—மொழி—மெய்களுக்குத் துன்பம் இழைப்பதற்காகவோ அல்லது பிறருக்குத் தீங்கு இழைப்பதற்காகவோ செய்யப்படுகிறதோ, அந்தத் தவம் தாமஸம் எனப்படும். (19)</p>
<p class="Text">தானம் செய்வது தம் கடமை எனக் கருதி, எந்த தானம் உரிய இடத்திலும் உரிய காலத்திலும் தகுதியானவருக்கும், தனக்குப் பிரதி உபகாரம் செய்யாதவர் ஆயினும் அவருக்கும் தன்னலமின்றிக் கொடுக்கப்படுகிறதோ, அத்தகைய தானம் சாத்விகம் என்று கருதப்படுகிறது. (20)</p>
<p class="Text">ஆனால், எந்த தானம் மன வருத்தத்தோடோ, கைம்மாறு கருதியோ, பயனைக் கருத்தில் கொண்டோ கொடுக்கப்படுகிறதோ, அந்த தானம் ராஜஸம் எனப்படும். (21)</p>
<p class="Text">எந்த தானம், மரியாதையின்றி இகழ்ச்சியோடு தகாத இடத்திலும் தகாத காலத்திலும் தகுதியற்றவர்களுக்குக் கொடுக்கப்படுகிறதோ, அது தாமஸம் எனப்படுகிறது. (22)</p>
<p class="Text">‘ஓம்’, ‘தத்’, ‘ஸத்’ என்று மூன்றுவிதமாக ஸத் சித் ஆனந்தமயமான பிரம்மத்தினுடைய பெயர் மொழியப்பட்டுள்ளது. அந்த பிரம்மத்தினால் படைப்பின் ஆரம்பத்தில் பிராமணர்களும் வேதங்களும் வேள்விகளும் படைக்கப்பட்டன. (23)</p>
<p class="Text">ஆகையினால், வேதம் ஓதும் பெரியோர்களுடைய சாஸ்திரங்களில் விதிக்கப்பட்டுள்ள வேள்வி, தானம், தவம் முதலிய கர்மங்கள் எப்பொழுதும் ‘ஓம்’ என்கிற பரமாத்மாவின் திருப்பெயரை உச்சரித்துக் கொண்டே தொடங்கப்படுகின்றன. (24)</p>
<p class="Text">‘தத்’ என்று அழைக்கப்படுகின்ற பரமாத்மாவுக்கே எல்லாம் உரியது என்ற உணர்வுடன் பயனை விரும்பாமல் பலவிதமான வேள்வி, தவம் ஆகிய செயல்களும், தானமாகிய கர்மங்களும் மோட்சமாகிய நலன் நாடும் நல்லோரால் செய்யப்படுகின்றன. (25)</p>
<p class="Text">‘ஸத்’ என்ற பகவானுடைய பெயர் உண்மை என்ற கருத்திலும் நல்லெண்ணம் என்ற கருத்திலும் உபயோகப்படுத்தப்படுகிறது. அங்ஙனமே, அர்ஜுனா! உயர்ந்த மங்களமான கர்மத்திலும் ‘ஸத்’ என்ற சொல் உபயோகிக்கப்படுகிறது. (26)</p>
<p class="Text">வேள்வியிலும் தவத்திலும் தானத்திலும் எந்த உறுதிநிலை இருக்கிறதோ, அதுகூட ‘ஸத்’ என்றே கூறப்படுகிறது. மேலும், பரமாத்மாவின் பொருட்டுச் செய்யப்படுகின்ற அந்தச் செயல் நிச்சயமாக ‘ஸத்’ என்றே அழைக்கப்படுகிறது. (27)</p>
<p class="Text para-style-override-9">அர்ஜுனா! சிரத்தையின்றிச் செய்யப்படுகின்ற ஹோமமும், அளிக்கப்படுகின்ற தானமும், அவ்வாறே செய்யப்படும் தவமும், செய்யப்பட்ட மங்கள கர்மங்களும் ‘அஸத்’ என்று சொல்லப்படுகின்றன. எனவே, அவை இந்த உலகிலும் நன்மை பயவாதவை; இறந்த பிறகும் நன்மை பயவாதவை.” (28)</p>
<p class="Chapter-End para-style-override-4">பகவான் ஸ்ரீகிருஷ்ணனுக்கும் அர்ஜுனனுக்கும் இடையே நிகழ்ந்த உரையாடலாகிய ஸ்ரீமத்பகவத்கீதையில் ‘சிரத்தாத்ரய விபாக யோகம்’ எனப் பெயர் படைத்த பதினேழாவது அத்தியாயம் நிறைவுற்றது.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-21">பதினெட்டாவது அத்தியாயம்</p>
<p class="Sub-Heading">மோக்ஷ ஸந்யாஸ யோகம்</p>
<p class="Text"><span class="char-style-override-11">அர்ஜுனன் கேட்கிறார்——</span> “நீண்ட புஜங்கள் உடையவரே! அந்தர்யாமியே! கேசியை வதைத்த வாசுதேவனே! ஸந்யாஸம், தியாகம் — இவை பற்றியத் தத்துவங்களைத் தனித்தனியாக அறிந்து கொள்ள விரும்புகிறேன்.” (1)</p>
<p class="Text"><span class="char-style-override-11">ஸ்ரீபகவான் கூறுகிறார்——</span> “பண்டிதர்கள், விரும்பிய பொருளைப் பெறுவதற்காகச் செய்யப்படும் காம்ய கர்மங்களைத் துறத்தலை ஸந்யாஸம் என்று அறிகிறார்கள். மற்றும் சில ஆராய்ச்சியாளர்கள் கர்மங்கள் அனைத்தினுடைய பயனையும் துறத்தலையே தியாகம் என்று கூறுகிறார்கள். (2)</p>
<p class="Text">சில அறிஞர்கள், கர்மங்கள் அனைத்தும் குற்றமுடையவை. ஆகவே, துறக்கப்பட வேண்டியவை என்று சொல்கிறார்கள். இன்னும் சிலர் வேள்வி, தானம், தவம் என்கிற கர்மங்கள் துறக்கத்தகுந்தன அல்ல என்று கூறுகிறார்கள். (3)</p>
<p class="Text">மனிதர்களில் சிறந்தவனே! அர்ஜுனா! ஸந்யாஸம், தியாகம் — இவை இரண்டிலும் முதலில் தியாகத்தைப் பற்றி, நீ என்னுடைய கொள்கையைக் கேள். ஏனெனில், தியாகம் சாத்விகம், ராஜஸம், தாமஸம் என்ற பிரிவுகளோடு மூன்று விதமாகக் கூறப்பட்டுள்ளது. (4)</p>
<p class="Text">வேள்வி, தானம், தவம் ஆகிய கர்மங்கள் துறக்கத் தக்கனவல்ல. அவை கட்டாயம் செய்யப்பட வேண்டியவைதான். ஏனெனில், வேள்வி, தானம், தவம் — இம்மூன்றுமே அறிவுடையவர்களைப் பரிசுத்தப்படுத்தக் கூடியன. (5)</p>
<p class="Text">ஆகையால் பார்த்தனே! இந்த வேள்வி, தானம், தவம் என்ற கர்மங்களும், அப்படியே மேலும் செய்யவேண்டிய கடமைகளும், பற்றையும் பயன்களையும் தியாகம் செய்து கட்டாயமாகச் செய்யப்பட வேண்டியன என்பது என்னுடைய தீர்மானிக்கப்பட்ட உயர்ந்த கொள்கை. (6)</p>
<p class="Text">(விலக்கப்பட்ட கர்மங்களும், பயனை எதிர்பார்த்துச் செய்யப்படும் கர்மங்களும் துறக்கப்பட வேண்டியனவே.) ஆனால், விதிக்கப்பட்ட கர்மத்தைச் செய்யாமல் விடுதல் தகாது. ஆகையால், அறியாமையினால் அதைத் தியாகம் செய்தல் தாமஸத் தியாகம் என்று சொல்லப்படுகிறது. (7)</p>
<p class="Text">எது செய்ய வேண்டிய கர்மமோ, அதைத் துன்பம் என்றே நினைத்து உடல் வருந்துமோ என்ற பயத்தினால் ஒருவன் செய்யாமல் விடுவானேயானால், அவன் ராஜஸத் தியாகத்தைச் செய்து, தியாகத்திற்குரிய பயனை அடையவே மாட்டான். (8)</p>
<p class="Text">அர்ஜுனா! சாஸ்திரங்களில் விதிக்கப்பட்ட எந்தக் கர்மம் கட்டாயம் செய்யப்படத்தான் வேண்டும் என்று கருதிப் பற்றையும் பயனையும் விடுத்துச் செய்யப்படுகிறதோ, அதுவே சாத்விகமான தியாகம் என்று மதிக்கப்படுகிறது. (9)</p>
<p class="Text">எந்த மனிதன் நன்மை பயக்காத கர்மத்தை வெறுப்பதில்லையோ, மேலும் நன்மை பயக்கக்கூடிய கர்மத்தில் பற்றும் கொள்வதில்லையோ, அந்த சுத்தமான சத்துவ குணம் நிறைந்தவன்தான் சந்தேகம் நீங்கப் பெற்றவனும் அறிஞனும் உண்மையான தியாகியும் ஆவான். (10)</p>
<p class="Text">ஏனெனில், உடல்பெற்ற மனிதன் யாராலும் கர்மங்கள் அனைத்தையும் முற்றிலுமாகத் தியாகம் செய்வது சாத்தியமன்று. ஆகையால், எவன் கர்மத்தின் பயனைத் துறக்கிறானோ, அவனே தியாகம் செய்தவன் என்று சொல்லப்படுகிறான். (11)</p>
<p class="Text">கர்மத்தின் பயனைத் துறக்காத மனிதர்களுக்குக் கர்மத்தினுடைய நல்லதும் தீயதும் மேலும் இரண்டும் கலந்ததுமான மூன்றுவிதமான பயன் இறந்தபின் கட்டாயமாகக் கிடைக்கின்றது. ஆனால், கர்மபயனைத் துறந்த மனிதர்களுக்குக் கர்மங்களுடைய பயன் ஒருபோதும் ஏற்படாது. (12)</p>
<p class="Text">அகன்ற தோள் படைத்தவனே! எல்லாக் கர்மங்களும் நிறைவேறுதற்கு இந்த ஐந்து காரணங்கள் கர்மங்களின் முடிவிற்கான உபாயத்தைக் கூறும் ஸாங்க்ய சாஸ்திரத்தில் கூறப்பட்டன. அவற்றை நீ என்னிடமிருந்து நன்கு அறிந்து கொள். (13)</p>
<p class="Text">கர்மங்களின் ஸித்தியைப் பெறும் விஷயத்தில் கர்மம் செய்கிற உடலும், செய்கிறவனும், தனித்தனியான இந்திரியங்களும் அதன் உபகரணங்களும், பலவிதமான தனித்தனியான செயல்களும், அவ்வாறே ஐந்தாவதாக தெய்வமும் காரணமாகும். (14)</p>
<p class="Text">மனிதன் மனம்—வாக்கு—உடலினால் சாஸ்திரங்களுக்கு இசைந்தவாறோ அல்லது அதற்கு முரணாகவோ எந்தச் செயலைச் செய்கிறானோ, அதற்கு இந்த ஐந்தும் காரணங்கள். (15)</p>
<p class="Text">ஆனால், இங்ஙனம் இருக்க, எந்த மனிதன் புத்தியில் தூய்மை இல்லாமையினால் கர்மங்களைச் செய்வதில் தூயதான ஆத்மாவையே செய்பவனாகக் காண்கிறானோ, அந்தத் தூய்மையற்ற புத்தியுடைய அஞ்ஞானி உண்மையைப் புரிந்து கொள்ளவில்லை. (16)</p>
<p class="Text">எந்த மனிதனுடைய உள்ளத்தில் நான் செய்கிறேன் என்னும் எண்ணம் இல்லையோ, அவ்வாறே எவனுடைய புத்தி உலகியல் பொருட்களிலும் செயல்களிலும் ஒட்டுவதில்லையோ, அவன் இவ்வுலகங்கள் அனைத்தையும் (மக்கள் அனைவரையும்) கொன்றாலும் உண்மையில் கொல்வதில்லை. மேலும், பாவத்தினால் தளைப்படுவதும் இல்லை. (17)</p>
<p class="Text">அறிபவன், அறிவு, அறியப்படுவது என்ற மூன்றும் (ஒன்று சேர்ந்து) கர்மத்தைத் தூண்டுவன. மேலும், செயல்புரிபவன், கரணம் (மனம், புத்தி, புலன்கள்), செயல் என்ற மூன்றும் கர்மத்தின் தொகுப்பு (அதாவது, இம்மூன்றும் ஒன்று சேர்வதாலேயே கர்மம் உண்டாகிறது). (18)</p>
<p class="Text">குணங்களின் எண்ணிக்கையைக் கூறும் ஸாங்க்ய சாஸ்திரத்தில் ஞானமும் செயலும் செய்பவனும் குணங்களின் வேற்றுமையினால் மும்மூன்றாகவே சொல்லப்படுகின்றன. அவற்றையும் நீ என்னிடமிருந்து உள்ளவாறு கேட்டுக் கொள். (19)</p>
<p class="Text">எந்த ஞானத்தினால் மனிதன் தனித்தனியான உயிரினங்கள் அனைத்திலும் ஒன்றேயானதும் அழிவற்றதுமான பரமாத்மாவின் இருப்பைப் பிரிவற்றதாக (எங்கும் சமமாக உள்ளதாக)ப் பார்க்கிறானோ, அந்த ஞானத்தைச் சாத்விகம் என்று அறிவாயாக. (20)</p>
<p class="Text">ஆனால், எந்த ஞானத்தின் மூலமாக மனிதன் உயிரினங்கள் அனைத்திலும் தனித்தனியான, விதவிதமான இருப்புக்களைத் தனித்தனியாக அறிகிறானோ, அந்த ஞானத்தை ராஜஸம் என்று அறிந்துகொள். (21)</p>
<p class="Text">ஆனால், பிரகிருதி காரியத்தின் விளைவான உடல் ஒன்றையே அனைத்தும் என்று பற்றுக் கொண்டுள்ள எந்த ஞானம் உண்டோ, அது யுக்திக்குப் பொருந்தாதது; உண்மைப் பொருளை உணர்த்தாதது; அற்பமானது. ஆகவே, அந்தக் கருத்து தாமஸம் என்று கூறப்படுகிறது. (22)</p>
<p class="Text">எந்தச் செயல் சாஸ்திரங்களில் விதிக்கப்பட்டுள்ளதோ, ‘நான் செய்கிறேன்’ என்ற அபிமானமின்றிப் பயனில் விருப்பம் கொள்ளாத மனிதனால் விருப்பு—வெறுப்பின்றிச் செய்யப்படுகிறதோ, அச்செயல் சாத்விகம் என்று கூறப்படுகிறது. (23)</p>
<p class="Text">ஆனால், எந்தச் செயல் கடுமையான உழைப்பினால் நிறைவேறக் கூடியதோ, அவ்வாறே போகப் பயனில் கருத்து உடையவனாலோ அல்லது அகங்காரமுடையவனாலோ செய்யப்படுகிறதோ, அந்தச் செயல் ‘ராஜஸம்’ எனப்படுகிறது. (24)</p>
<p class="Text">எந்தச் செயல் விளைவையும் இழப்பையும் துன்பத்தையும் திறமையையும் ஆராயாமல் வெறும் அஞ்ஞானத்தினால் தொடங்கப்படுகிறதோ, அந்தச் செயல் ‘தாமஸம்’ என்று கூறப்படுகிறது. (25)</p>
<p class="Text">பற்றற்றவனாகவும், நான் என்ற அகங்காரத்தைக் காட்டும் சொல்லைக் கூறாதவனாகவும், உறுதியும் ஊக்கமும் உடையவனாகவும், செயல் கைகூடுதல், கைகூடாமை — இவற்றில் மகிழ்ச்சி, துயரம் முதலிய மாறுபாடற்றவனாகவும் இருக்கின்ற அந்த கர்த்தா சாத்விகன் எனப்படுகிறான். (26)</p>
<p class="Text">பற்றுடன் கூடியவன், செயலின் பயனை விரும்புபவன், பேராசையுள்ளவன், பிறரைத் துன்புறுத்தும் தன்மை கொண்டவன், தூய்மையற்ற நடத்தையுள்ளவன், மகிழ்ச்சியாலும் துயரத்தாலும் பாதிக்கப்படுபவன் — இத்தகைய கர்த்தா ‘ராஜஸன்’ என்று அழைக்கப்படுகிறான். (27)</p>
<p class="Text">கட்டுப்படுத்தப்படாத மனமும் புலன்களும் உடையவனும், அறிவு முதிர்ச்சி அடையாதவனும், கர்வமுடையவனும், வஞ்சகனும், பிறருடைய வாழ்க்கையைக் கெடுப்பவனும், கவலை கொண்டவனும், சோம்பேறியும், காலம் கடத்துபவனுமான கர்த்தா ‘தாமஸன்’ என்று கூறப்படுகிறான். (28)</p>
<p class="Text">அர்ஜுனா! இப்பொழுது நீ முக்குணங்களுக்கேற்பவே புத்திக்கும் மனஉறுதிக்கும் ஏற்படும் மூன்றுவிதமான பாகுபாட்டை முழுமையாகவும் தனித்தனியாகவும் நான் கூறக் கேள். (29)</p>
<p class="Text">அர்ஜுனா! எந்த புத்தி, பிரவிருத்தி—நிவிருத்தி மார்க்கத்தையும், செய்யத்தகுந்தது—செய்யத்தகாதது என்பதையும், பயம்—பயமின்மையையும், தளை—மோட்சத்தையும் உண்மையாக அறிகிறதோ, அந்த புத்தி சாத்விகமானது. (30)</p>
<p class="Text">பிருதையின் மைந்தனே! மனிதன் எந்த புத்தியினால் தர்மத்தையும் அதர்மத்தையும் செய்யத்தகுந்த காரியத்தையும் செய்யத்தகாத காரியத்தையும்கூட உள்ளபடியன்றி அறிகிறானோ, அந்த புத்தி ராஜஸம் எனப்படும். (31)</p>
<p class="Text">அர்ஜுனா! எந்த புத்தி தமோகுணத்தினால் சூழப்பட்டு அதர்மத்தைத் தர்மம் என்றும், எல்லாப் பொருட்களையும் அவற்றின் உண்மைத் தன்மைக்கு மாறாகவும் நினைக்கிறதோ, அந்த புத்தி தாமஸமானது. (32)</p>
<p class="Text">அர்ஜுனா! பகவானைத் தவிர வேறு எந்த விஷயத்திலும் சிந்திக்காத எந்த உறுதியினால் மனிதன் தியான யோகத்தின் மூலம் மனம், பிராணன், புலன்கள் — இவற்றினுடைய செயல்களை நிலைநிறுத்துகிறானோ, அந்த உறுதி சாத்விகமானது. (33)</p>
<p class="Text">ஆனால், பிருதையின் மைந்தனே! அர்ஜுனா! பயனில் விருப்பமுடைய மனிதன் எந்த உறுதியினால் மிகுந்த பற்றோடு அறம்—பொருள்—இன்பங்களை அடைவதிலேயே உறுதியாக இருக்கிறானோ, அந்த உறுதி ராஜஸமானது. (34)</p>
<p class="Text">பார்த்தா! தீய புத்தி கொண்டவன் எந்த உறுதியினால் தூக்கத்தையும் அச்சத்தையும் கவலையையும் துயரத்தையும் செருக்கையும்கூட விடாமல் உறுதியுடன் பற்றுகிறானோ, அந்த உறுதி தாமஸமானது. (35)</p>
<p class="Text">பரதகுலச் செம்மலே! இப்பொழுது மூன்றுவிதமான சுகம் பற்றியும் நீ என்னிடம் கேள். எந்தச் சுகத்தில் சாதகனான மனிதன் பஜனை, தியானம், சேவை முதலிய பயிற்சியினால் இன்புறுகிறானோ, துன்பத்தின் முடிவையும் அடைகிறானோ, அந்தச் சுகம் சாதனையின் தொடக்கத்தில் விஷத்தைப் போலத் தோன்றினாலும் விளைவில் அமிர்தத்திற்கொப்பாக இருக்கும். ஆகவே, பகவான் பற்றியத் தெளிவான அறிவினால் ஏற்படக் கூடிய அந்தச் சுகம் சாத்விகம் என்று கூறப்படுகிறது. (36—37)</p>
<p class="Text">எந்தச் சுகம் போகப் பொருட்களில் புலன்கள் திளைப்பதால் உண்டாகிறதோ, அந்தச் சுகம் தொடக்கத்தில் (அனுபவிக்கும் காலத்தில்) அமுதத்திற்கொப்பாகத் தோன்றினாலும் விளைவில் நஞ்சுக்கு ஒப்பாகும். ஆகையால், அந்தச் சுகம் ராஜஸம் என்று கூறப்படுகிறது. (38)</p>
<p class="Text">எந்தச் சுகம் அனுபவிக்கும் காலத்திலும் விளைவிலும் ஆத்மாவை மயக்கமடையச் செய்கிறதோ, தூக்கம், சோம்பல், கவனமின்மை — இவற்றிலிருந்து தோன்றும் அந்தச் சுகம் தாமஸம் என்று கூறப்படுகிறது. (39)</p>
<p class="Text">பிரகிருதியில் உண்டான இந்த மூன்று குணங்களிலிருந்து விடுபட்டதாக எந்தப் பிராணியும் நில உலகிலோ, ஆகாயத்திலோ, வானவர்களிலோ அல்லது இவற்றைத் தவிர வேறு இடத்திலோ (எங்கும்) இல்லை. (40)</p>
<p class="Text">எதிரிகளை வாட்டுபவனே! பிராமணன், க்ஷத்திரியன், வைசியன் மற்றும் நான்காம் வர்ணத்தவருடைய கர்மங்கள் இயல்பிலிருந்து உண்டான குணங்களுக்கு ஏற்பப் பிரிக்கப்பட்டிருக்கின்றன. (41)</p>
<p class="Text">மனவடக்கமும், புலனடக்கமும், ஸ்வதர்மத்தைக் கடைப்பிடிப்பதற்காகத் துன்பங்களைப் பொறுத்துக் கொள்ளுதலும், அகத்தூய்மை—புறுத்தூய்மையும், பிறர் குற்றம் பொறுத்தலும், மனம், புலன், உடல் — இவற்றில் நேர்மையும், வேதம், சாஸ்திரம், கடவுள், பரலோகம் — இவற்றில் நம்பிக்கையும், வேதங்களையும் சாஸ்திரங்களையும் கற்றலும்—கற்பித்தலும், பரமாத்மத் தத்துவத்தை அனுபவம் மூலம் உணர்வதும்தான் பிராமணர்களுக்கு இயல்பாகவே உண்டான கர்மங்கள். (42)</p>
<p class="Text">சூரவீரத்தனமும் தேஜஸ்ஸும் உறுதியும் திறமையும் போரில் புறங்காட்டாமையும் கொடையும் ஆளும் தன்மையும் க்ஷத்திரியர்களுக்கு இயல்பான கர்மங்கள் ஆகும். (43)</p>
<p class="Text">உழவு செய்தலும், பசுக்களைக் காத்தலும், பொருட்களை வாங்கி விற்பதில் சத்தியத்தைக் கடைப்பிடித்தலும் வைசியர்களுக்கு இயல்பாக உண்டான கர்மங்கள். அப்படியே, மக்கள் அனைவருக்கும் சேவை புரிதல் நான்காம் வர்ணத்தவர்களுக்கு இயல்பாக உண்டான கர்மம். (44)</p>
<p class="Text">தத்தம் இயல்பான கடமைகளில் முழு முனைப்புடன் ஈடுபட்டிருக்கும் மனிதன், பகவானை அடைதலாகிற ஸித்தியை அடைகிறான். தன்னுடைய இயல்பான கடமையில் கருத்துடையவன் தன் செயலை எப்படிச் செய்து பரம நிலையை அடைகிறானோ, அந்த முறையை நீ கேள். (45)</p>
<p class="Text">எந்தப் பரம்பொருளிலிருந்து சகலப் பிராணிகளும் உண்டாயினவோ, எந்த பரமாத்மாவினால் இந்த உலகம் முழுமையும் நிறைந்துள்ளதோ, அந்த பரமாத்மாவைத் தன்னுடைய இயல்பான கடமைகளினால் வழிபட்டு, மனிதன் பரமஸித்தியை அடைகிறான். (46)</p>
<p class="Text">நல்ல முறையில் கடைப்பிடிக்கப்பட்ட பிறருடைய தர்மத்தைக் காட்டிலும், குணக்குறை உள்ளதாயினும், தன்னுடைய தர்மம் உயர்ந்தது. ஏனெனில், இயல்புக்கேற்ப விதிக்கப்பட்ட தன்னுடைய கடமையைச் செய்கிற மனிதன் பாவத்தை அடையமாட்டான். (47)</p>
<p class="Text">குந்தியின் மைந்தனே! குறை உள்ளதாயினும் தனக்குரிய இயல்பான கடமையை விட்டுவிடலாகாது. ஏனெனில், புகையால் சூழப்பட்ட தீ போல் எல்லாச் செயல்களும் ஏதோ ஒரு வகையில் குறையினால் சூழப்பட்டுள்ளன. (48)</p>
<p class="Text">எங்கும் பற்றற்ற புத்தியுடைய, ஆசை அற்றவனான, உள்ளத்தை அடக்கிய மனிதன் ஸாங்க்ய யோகத்தினால் கர்மத்தளைகளிலிருந்து முற்றும் விடுபட்ட பெருநிலையை அடைகிறான். (49)</p>
<p class="Text">ஞானயோகத்தினுடைய எந்த உயர்ந்த நிலை உண்டோ, அந்த நைஷ்கர்ம்ய ஸித்தியை அடைந்த மனிதன் பிரம்மத்தை எப்படி அடைகிறானோ, அந்த முறையை, குந்தியின் புதல்வனே! சுருக்கமாகவே என்னிடமிருந்து அறிந்து கொள். (50)</p>
<p class="Text">தெளிந்த அறிவுடன் கூடியவனாகவும், எளிய—சாத்விக—அளவான உணவு அருந்துபவனாகவும், ஒலி முதலிய புலன்நுகர்ப் பொருட்களைத் துறந்து, தூய்மையான இடத்தில்  தனித்திருந்து, சாத்விகமான உறுதியோடு உள்ளத்தையும் புலன்களையும் அடக்கி, மனம்—வாக்கு—உடல் ஆகியவற்றைத் தன்வசத்தில் நிறுத்தி, விருப்பு—வெறுப்புகளை முற்றிலும் அழித்து, திடமான வைராக்கியத்தை அடைந்தவனாகவும், அகங்காரத்தையும் வலிமையையும் கர்வத்தையும் காமத்தையும் கோபத்தையும் சொத்து சேர்த்தலையும் நீக்கி, எப்பொழுதும் தியானயோகத்தில் நிலைத்திருந்து, மமகார மற்று, சாந்தியோடு கூடியவனாகவும் உள்ளவன் ஸத் சித் ஆனந்தமயமான பரப்பிரம்மத்தில் இரண்டறக் கலப்பதற்குத் தகுதி பெறுகிறான். (51—53)</p>
<p class="Text">ஸத் சித் ஆனந்தமயமான பிரம்மத்தில் ஒன்றிய மனத்தெளிவுடைய யோகி எதற்கும் வருந்துவதில்லை; எதையும் எதிர்பார்ப்பதில்லை. அனைத்துப் பிராணிகளிடமும் சமபாவனையோடு இருந்துகொண்டு, என்னுடைய உயர்ந்த பராபக்தியைப் பெறுகிறான். (54)</p>
<p class="Text">அந்த பராபக்தியின் மூலம் அவன் பரமாத்மாவான என்னை யார் என்றும், எத்தன்மையானவன் என்றும் உண்மையில் உள்ளது உள்ளபடியே தத்துவரீதியாக அறிகிறான். அந்த பராபக்தியின் மூலம் என்னைத் தத்துவரீதியாக அறிந்து, அக்கணமே என்னிடம் ஐக்கியமாகிறான். (55)</p>
<p class="Text">என்னையே புகலாகக் கொண்ட கர்மயோகி எல்லாக் கர்மங்களையும் எப்பொழுதும் செய்து கொண்டிருப்பினும், எனது அருளால் நிலையான என்றுமுள்ள அழியாத பரமபதத்தை அடைகிறான். (56)</p>
<p class="Text">எல்லாக் கர்மங்களையும் மனப்பூர்வமாக என்னிடம் அர்ப்பணம் செய்து, அப்படியே சமபுத்தியாகிற யோகத்தைக் கடைப்பிடித்து, என்னையே அடைக்கலமாகக் கொண்டு, மேலும் எப்பொழுதும் என்னிடமே உள்ளம் பதித்தவனாக இருப்பாயாக. (57)</p>
<p class="Text">(மேற்கூறியபடி) என்னிடமே உள்ளம் பதித்தவனாக, நீ எனது அருளால் எல்லா இன்னல்களையும் எளிதாகக் கடந்து விடுவாய். மேலும், அகங்காரத்தின் காரணமாக என்னுடைய சொற்களைக் கேளாவிட்டால் அழிந்து போவாய். அதாவது, பெருநிலை பெறமாட்டாய். (58)</p>
<p class="Text">எந்த அகங்காரத்தின் வசப்பட்டு நீ, ‘நான் யுத்தம் செய்ய மாட்டேன்’ என்று நினைக்கிறாயோ, உன்னுடைய இந்தத் தீர்மானம் பொய்யானது. ஏனெனில், உன்னுடைய இயல்பு உன்னை வலுவில் போரில் ஈடுபடுத்தும். (59)</p>
<p class="Text">குந்தியின் மைந்தனே! அறிவுமயக்கத்தின் காரணமாக, நீ எந்தச் செயலைச் செய்வதற்கு விரும்பவில்லையோ, அதையும் உன்னுடைய இயல்பான கர்மவினையினால் கட்டப்பட்டு, உன் வசம் இழந்து செய்யப் போகிறாய். (60)</p>
<p class="Text">அர்ஜுனா! உடல் என்கிற இயந்திரத்தில் ஏற்றி வைக்கப்பட்ட அனைத்துப் பிராணிகளையும், அந்தர்யாமியாகிய பகவான் தன்னுடைய மாயையினால் அவரவர்கள் கர்மவினைக்கேற்றவாறு சுழலச் செய்து கொண்டு, அனைத்துப் பிராணிகளுடைய இதயத்திலும் வீற்றிருக்கிறார். (61)</p>
<p class="Text">பரதகுலத் தோன்றலே! நீ எவ்வகையிலும் அந்த பரமேசுவரனையே தஞ்சம் அடைவாயாக! அந்த பரமாத்மாவின் அருளினால் நீ உயர்ந்த அமைதியையும், நிலையான பரமபதத்தையும் அடைவாய். (62)</p>
<p class="Text">இவ்வாறு மறைபொருளுக்கெல்லாம் மறைபொருளான ஞானம் என்னால் உனக்குக் கூறப்பட்டது. இப்பொழுது நீ ரகசியமான இந்த ஞானத்தை முழுமையாக நன்கு ஆராய்ந்து எப்படி விரும்புகிறாயோ, அப்படியே செய். (63)</p>
<p class="Text">மறைபொருளுக்கெல்லாம் மறைபொருளான என்னுடைய மேலான ரகசியமான உரையை மீண்டும் கேள். எனக்கு நீ மிகவும் உற்ற நண்பனாக இருக்கிறாய். ஆகையால், மேலான நன்மை பயக்கும் என்ற கருத்தோடு, இந்த உரையை நான் உனக்குக் கூறுவேன். (64)</p>
<p class="Text">அர்ஜுனா! நீ என்னிடமே மனத்தைச் செலுத்து. என்னிடமே பக்தி கொண்டிரு. என்னையே வழிபடு. என்னையே வணங்கு. இப்படிச் செய்வதால் நீ என்னையே அடைவாய். இதையே நான் உனக்கு உண்மையென உறுதி கூறுகிறேன். ஏனெனில், நீ எனக்கு மிகவும் அன்புக்குரியவனாக இருக்கிறாய். (65)</p>
<p class="Text">தர்மங்கள் அனைத்தையும் அதாவது செய்யவேண்டிய கடமைகள் அனைத்தையும் என்னிடம் அர்ப்பணம் செய்துவிட்டு, சர்வ வல்லமை பொருந்திய, எல்லாவற்றிற்கும் ஆதாரமான, பரமேசுவரனான என் ஒருவனையே சரண் அடைவாயாக! நான் உன்னைப் பாவங்கள் அனைத்திலிருந்தும் விடுவிப்பேன். வருந்தாதே! (66)</p>
<p class="Text">உனக்குக் கூறப்பட்ட இந்த ரகசியமான கீதோபதேசத்தை ஒருபோதும் தவம் இல்லாதவனுக்குச் சொல்லக்கூடாது; பக்தி இல்லாதவனுக்கும் சொல்லக்கூடாது; கேட்க விரும்பாதவனுக்கும் சொல்லக்கூடாது. எவன் என்னிடம் குறை காண்கிறானோ, அவனுக்கு ஒருபொழுதும் சொல்லக்கூடாது. (67)</p>
<p class="Text">எந்த மனிதன் என்னிடம் உயர்ந்த பிரேம பக்தியைச் செய்து, இந்த உயர்ந்த ரகசியமான கீதா சாஸ்திரத்தை என்னுடைய பக்தர்களுக்குச் சொல்வானோ, அவன் என்னையே அடைகிறான். இதில் சந்தேகமில்லை. (68)</p>
<p class="Text">அந்த பக்தனைக் காட்டிலும் எனக்கு மிகவும் பிரியமான காரியத்தைச் செய்யக் கூடியவன் மனிதர்களில் வேறு எவனுமில்லை. அப்படியே, பூமியில் அவனைக் காட்டிலும் எனக்கு மிகவும் பிரியமானவன் வேறொருவன் இருக்கப் போவதில்லை. (69)</p>
<p class="Text">எந்த மனிதன், இந்த தர்மமயமான, நம் இருவருடைய உரையாடலான கீதா சாஸ்திரத்தைக் கற்பானோ, அவனாலும் நான் ஞான வேள்வியினால் வழிபட்டவனாக ஆவேன் என்பது என்னுடைய கருத்து. (70)</p>
<p class="Text">எந்த மனிதன் நம்பிக்கையுடனும் குறை காணாதவனாகவும் இந்த கீதா சாஸ்திரத்தைக் கேட்கவாவது செய்வானோ, அவனும் பாவங்களிலிருந்து விடுபட்டுப் புண்ணிய காரியங்கள் செய்யக்கூடிய மனிதர்கள் அடையும் சிறந்த புண்ணிய உலகங்களை அடைவான். (71)</p>
<p class="Text">பார்த்தா! இந்த கீதா சாஸ்திரம் உன்னால் ஒருமுகப்படுத்தப்பட்ட மனத்தோடு கேட்கப்பட்டதா? (மேலும்) அர்ஜுனா! அஞ்ஞானத்தினால் உண்டான உன் மோகம் அழிந்துவிட்டதா?” (72)</p>
<p class="Text"><span class="char-style-override-11">அர்ஜுனன் கூறுகிறார்——</span> “அச்யுதா! உங்கள் அருளால் எனது மோகம் அழிந்தது. மேலும், என்னால் ஞான ஒளி பெறப்பட்டது. இப்பொழுது நான் சந்தேகமற்றவனாக உறுதியாக இருக்கிறேன். ஆகையால், உங்கள் ஆணையை நிறைவேற்றுவேன்.” (73)</p>
<p class="Text"><span class="char-style-override-11">ஸஞ்ஜயன் கூறுகிறார்——</span> “இவ்வாறு நான், பகவான் ஸ்ரீவாசுதேவருக்கும், மகாத்மாவான பார்த்தனுக்கும் இடையே நிகழ்ந்த இந்த அற்புதமான உட்பொருள் கொண்ட புல்லரிக்கக்கூடிய உரையாடலைக் கேட்டேன். (74)</p>
<p class="Text">ஸ்ரீவியாச பகவானுடைய அருளினால் தெய்விகப் பார்வை பெற்ற நான் உயர்ந்த ரகசியமான இந்த யோகத்தை, அர்ஜுனனைக் குறித்துச் சொல்லுகின்ற சாட்சாத் யோகேசுவரனான பகவான் ஸ்ரீகிருஷ்ணனிடமிருந்து நேரிடையாகக் கேட்டேன். (75)</p>
<p class="Text">அரசே! பகவான் ஸ்ரீகிருஷ்ணனுக்கும் அர்ஜுனனுக்கும் இடையே நடந்த இந்த ரகசியமான நன்மை தரக்கூடிய அற்புதமான உரையாடலை நினைத்து நினைத்து, நான் மீண்டும் மீண்டும் மகிழ்கிறேன். (76)</p>
<p class="Text">அரசே! பாவங்கள் அனைத்தையும் போக்கக் கூடிய பகவான் ஸ்ரீஹரியின் மிகவும் அற்புதமான, அழகான அந்தத் திருவுருவையும் நினைந்து நினைந்து, என்னுடைய மனத்தில் பெருவியப்பு உண்டாகிறது. மேலும் நான், மேலும் மேலும் மகிழ்ச்சியடைகிறேன். (77)</p>
<p class="Text para-style-override-9">அரசே! இங்கு நான் என்ன சொல்லப் போகிறேன்? எங்கு யோகேசுவரனான பகவான் ஸ்ரீகிருஷ்ணனும் எவ்விடத்தில் காண்டீவம் ஏந்திய அர்ஜுனனும் இருக்கிறார்களோ, அவ்விடத்தில் மகாலட்சுமியும் வெற்றியும் ஐசுவரியமும் நிலைத்த நீதியும் இருக்கும் என்பது என்னுடைய கொள்கை. (78)</p>
<p class="Chapter-End para-style-override-6">பகவான் ஸ்ரீகிருஷ்ணனுக்கும் அர்ஜுனனுக்கும் இடையே  நிகழ்ந்த உரையாடலாகிய ஸ்ரீமத்பகவத்கீதையில் ‘மோக்ஷ ஸந்யாஸ யோகம்’ எனப் பெயர் படைத்த பதினெட்டாவது அத்தியாயம் நிறைவுற்றது.</p>
<p class="Uwach">ஓம் தத் ஸத்</p>
<p class="Book-End-Line para-style-override-4">ஸ்ரீமத் பகவத்கீதை முற்றிற்று.<span></span></p>


<p class="Page-Break">॥ ஓம் ஸ்ரீபரமாத்மநே நம: ॥</p>
<p class="Heading" id="toc_marker-22">ஸ்ரீமத் பகவத்கீதை மங்கல ஆரத்தி</p>
<p class="Shlok">வாழிய பகவத் கீதை வாழி!</p>
<p class="Shlok">திருமால் இதயக் கமலத் துள்ளே</p>
<p class="Shlok para-style-override-9">திகழும் புனித அழகியே வாழி! (வாழிய)</p>
<p class="Shlok">கர்ம ரகசியம் விண்டு ரைத்துக்</p>
<p class="Shlok">காம வேட்கை களையும் செல்வி</p>
<p class="Shlok">தத்துவ ஞான ஒளியைப் பரப்பும்</p>
<p class="Shlok para-style-override-9">பிரும்ம வித்யா வடிவே வாழி! (வாழிய)</p>
<p class="Shlok">மாசைப் போக்கும் புண்ணிய மூர்த்தி</p>
<p class="Shlok">அசையா பக்தி அளித்திடு வாயே!</p>
<p class="Shlok">அவனே புகலாம் என்னும் மர்மம்</p>
<p class="Shlok para-style-override-9">புகட்டி எமக்கு நலனருள் வாயே! (வாழிய)</p>
<p class="Shlok">விருப்பு வெறுப்பு முற்றும் அகன்று</p>
<p class="Shlok">மகிழ்ச்சி வெள்ளம் எங்கும் பொங்க</p>
<p class="Shlok">அச்சம் நீங்கி உலகக் கடலை</p>
<p class="Shlok para-style-override-9">கடக்க உதவும் இன்பத் தோணி (வாழிய)</p>
<p class="Shlok">அரக்கத் தனமும் அஞ்ஞான விருளும்</p>
<p class="Shlok">அழிந்து எங்கும் தெய்வப் பண்புகள்</p>
<p class="Shlok para-style-override-9">மலரச் செய்யும் மாலவன் தேவீ! (வாழிய)</p>
<p class="Shlok">சமத்துவம் தியாகம் இதனை விளக்கும்</p>
<p class="Shlok">அரியே அருளிய அமுத வாக்கே!</p>
<p class="Shlok">சாஸ்திரம் எல்லாம் திரட்டித் தரும்நீ</p>
<p class="Shlok para-style-override-9">வேத நாயகி கருணை முகிலே! (வாழிய)</p>
<p class="Shlok">கண்ணன் கழலிணை நண்ணும் பக்தி</p>
<p class="Shlok para-style-override-9">திண்ணென ஊட்டி ஏற்றருள் வாயே! (வாழிய)</p>
<p class="Text">(வடபுலத்தில் இராமாயணம், பாகவதம், ராமசரிதமானஸம், கீதை போன்ற கிரந்தங்களைப் பாராயணம் செய்துமுடிக்கையில், அனைவருமாகச் சேர்ந்து இது போன்ற மங்கல ஆரத்தி கீதம் பாடி நிறைவு செய்வார்கள். இங்கே உள்ளது ஸ்ரீமத் பகவத்கீதைக்கு வழங்கும் ஆரத்தியின் கருத்தைக் கூறும் தமிழ் வடிவம்.)</p>
<p class="Book-End-Line para-style-override-4"><span class="char-style-override-12">* * * * *</span><span></span></p>


<p class="Page-Break"> </p>
<p class="First-End-Page-text" id="toc_marker-23">கடைசி பக்கம்</p>


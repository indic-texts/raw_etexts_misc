
<p class="First-End-Page-text para-style-override-1" id="toc_marker-1"><span class="char-style-override-1">முதல் பக்கம்</span></p>
<p class="Titel-Page---Shri-Hari">॥ ஸ்ரீஹரி: ॥</p>
<p class="Title-Page---Top-heading">ஸ்ரீ ஆண்டாள் அருளிச் செய்த</p>
<p class="Title-Page---Book-Name">திருப்பாவை விளக்கம்</p>
<p class="Title-Page---Book-Name-Hindi" xml:lang="hi-IN">तिरुप्पावै विळक्कम् – तमिल</p>
<p class="Title-Page---Tvamev-mata--Hindi">த்வமேவ மாதா ச பிதா த்வமேவ</p>
<p class="Title-Page---Tvamev-mata--Hindi">த்வமேவ ப<span class="char-style-override-2">3</span>ந்து<span class="char-style-override-2">4</span>ஶ்ச ஸகா<span class="char-style-override-2">2</span> த்வமேவ ।</p>
<p class="Title-Page---Tvamev-mata--Hindi">த்வமேவ வித்<span class="char-style-override-2">3</span>யா த்<span class="char-style-override-2">3</span>ரவிணம் த்வமேவ</p>
<p class="Title-Page---Tvamev-mata--Hindi para-style-override-2">த்வமேவ ஸர்வம் மம தே<span class="char-style-override-2">3</span>வதே<span class="char-style-override-2">3</span>வ ॥</p>
<p class="Title-Page---Tvamev-mata---Tamil">ஆருயிர் அன்னையும் நீயே, அருமை தந்தையும் நீயே,</p>
<p class="Title-Page---Tvamev-mata---Tamil">உறவும் சுற்றமும் நீயே, உற்ற நண்பனும் நீயே,</p>
<p class="Title-Page---Tvamev-mata---Tamil">கற்கும் கல்வியும் நீயே, சேர்க்கும் செல்வமும் நீயே,</p>
<p class="Title-Page---Tvamev-mata---Tamil para-style-override-3">அனைத்தும் ஆன எந்தன் ஆதிதேவனும் நீயே!</p>
<p class="Title-Page---Sub-heading">ஆக்கியோர்</p>
<p class="Title-Page---Author-Name para-style-override-4">திரு. இரா. செளந்தரராஜ அய்யங்கார் ஸ்வாமி</p>
<p class="Title-Page---Author-Name para-style-override-5">(பாரதி சுராஜ்)</p>
<p class="Title-Page---Gita-Seva-Trust para-style-override-6" xml:lang="hi-IN">கீதா சேவா டிரஸ்ட்<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-2">பணிவான வேண்டுகோள்</p>
<p class="Text">தமிழ் பக்தி இலக்கியத்தில், தலைசிறந்தனவாகக் கருதத்தக்க நூல்கள் பல உள்ளன. அவற்றில் ஒன்று, ஆண்டாள் அருளிச் செய்த <span class="char-style-override-3">‘திருப்பாவை’</span>.</p>
<p class="Text">ஜனகர், பூமியை உழுது பெற்றார், சீதைப்பிராட்டியாரை; பெரியாழ்வார், பூமியைத் தொழுது பெற்றார், ஆண்டாள் நாச்சியாரை. (துளபக் காட்டில் கண்டெடுக்கப் பெற்றவர், ஆண்டாள்.)</p>
<p class="Text">திருப்பாவையின் சொற்கள் எளியன; பொருள் எளியது. ஆனால், வைணவ சம்பிரதாயத்தில் ஊறித் திளைத்த பெரியோர்கள், ஆழமாகச் சிந்தித்து, எம்பெருமானின் திருவருளால் பாசுரங்களின் உள்ளுறை நுட்பங்களை எளியோரும் புரிந்து கொள்ளும்படி விளக்கியிருக்கிறார்கள்.</p>
<p class="Text">இந்தப் பாசுரங்களை உள்ளமுருகப் படிக்கும்போது, ‘நாம் ஏன் ஆயர்பாடியில் பிறக்கவில்லை?’ என்ற ஏக்கமும், ‘நாம் இப்போது ஆயர்பாடியில், கண்ணனின் தோளில் கைபோட்டுக் கொண்டுதான் இருக்கிறோமோ?’ என்ற பரவசமும் தோன்றினால், அது வியப்பில்லை!</p>
<p class="Text">இந்நூலின் உரையாசிரியர், <span class="char-style-override-3">‘திரு. இரா. சௌந்தரராஜ அய்யங்கார் ஸ்வாமி’</span> அவர்கள், முன்னோர் உரைகளை நன்றாகக் கருத்தில் கொண்டு, காலத்திற்கேற்ற நடையில் கொடுத்திருக்கிறார். நூலாசிரியர், நயம் என்று குறிப்பிட்டுக் காட்டிய இடங்களில், படிப்பவர்கள் லயம் அடைந்துவிடுவார்கள் என்பதில் ஐயமில்லை.</p>
<p class="Text">திருப்பாவையைத் தினம்தோறும் அனுசந்தானம் செய்பவர்கள் பேறுபெற்றவர்கள். நிச்சயமாக, கண்ணன் அவர்களுக்குப் பறை (எல்லா பலன்களும்) தருவான்!</p>
<p class="Text">பிருந்தாவனத்துச் சிறுவர்கள் தொட்டுத் தொட்டு மகிழ்ந்த, கோபியர்கள் பார்த்துப் பார்த்துப் பரவசமடைந்த நந்தகோபன் குமரனை, திருப்பாவை பாசுரங்களைப் படித்துப் படித்து நாம் மனக்கண்ணால் காணலாம்.</p>
<p class="Text">தமிழ்நாட்டுக் கோவில்களில் இறைவன் அர்ச்சாமூர்த்தங்களுக்குத் தேர்வலம் உண்டு. ஆனால், மனித உடம்புடன் வாழ்ந்த மூவர்க்கு, அதாவது ஸ்ரீபெரும்பூதூர் இராமானுஜர், திருப்பெருந்துறை மணிவாசகர், ஸ்ரீவில்லிபுத்தூர் ஆண்டாள் ஆகியோருக்கு மட்டுமே தேர்த்திருவிழா நடைபெறுகிறது.</p>
<p class="Text para-style-override-7">நாமும் <span class="char-style-override-3">‘ஸ்ரீ ஆண்டாள்’</span> அழகுற அமைத்த திருப்பாவை என்னும் பாசுரத் தேரில் நடுநாயகமாய் எழுந்தருளியிருக்கும் யசோதை மைந்தனைத் தரிசித்துப் புண்ணியம் பெறலாம்.<span class="char-style-override-4"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-3">பணிந்துரை</p>
<p class="Text">ஸ்ரீஆண்டாள் அருளிய திருப்பாவை, ‘நாலாயிர திவ்யப்ரபந்தம்’ என்ற ஆழ்வார்கள் அருளிச் செயல்களில் முதலாயிரத்தில் இடம் பெற்றது.</p>
<p class="Text">தினமும் பாராயணம் செய்ய வேண்டிய நித்யானு சந்தானத்தில் இதற்குச் சிறப்பான இடம் உண்டு. திருமால் தூய கருவறையிலேயே தினமும் ஓதப்பட்டு சாற்றுமறையில் தவறாது இடம் பெறுவது. திருப்பல்லாண்டும், திருப்பாவையும் ஒவ்வொரு வைணவனுக்கும், திருமாலடியானுக்கும் தெரிந்திருக்க வேண்டுமென்பது விதி. திருமாலடியார் இல்லங்களில் திருப்பாவையில் சில பாசுரங்களாவது தினமும் வழிபாட்டில் இடம் பெறுகின்றன. திருப்பல்லாண்டு தந்தை பெரியாழ்வார் பாடியது. திருப்பாவை மகள் கோதை அருளியது.</p>
<p class="Text">திருப்பல்லாண்டைப் போல் மிகச் சிறியதாகவோ (12 பாடல்கள்), திருவாய்மொழியைப் போல் (ஆயிரத்திற்கும் மேலே) மிக விரிவாகவோ இல்லாமல், மார்கழி மாதத்தில் நாளுக்கு ஒரு பாடலாக, முப்பது பாடல்கள் கொண்டது.</p>
<p class="Text">“ரிஷிகளைவிட ஆழ்வார்கள் உயர்ந்தவர்கள். இறைவனைத் தேடிய அவர்களைவிட, இறைவனே உவந்து மயர்வற மதிநலம் அருளிய ஆழ்வார்கள் சிறந்தவர்கள். அவர்களிலும் இறைவனுக்குப் பல்லாண்டு பாடிய பெரியாழ்வார் உயர்ந்தவர். அவரிலும் மிக உயர்ந்தவள் ஆண்டாள்” என்று கருதி, திருப்பாவையை வைணவப் பெரியோர் கொண்டாடுவர். ஸ்ரீ மணவாள மாமுனிகள் தமது உபதேச ரத்தினமாலையில் (22,23),</p>
<p class="Padal-1">இன்றோ திருவாடிப்பூரம்; எமக்காக</p>
<p class="Padal-1">வன்றோ இங்காண்டாள் அவதரித்தாள். குன்றாத</p>
<p class="Padal-1">வாழ்வான வைகுந்த வான் போகந்தன்னை யிகழ்ந்து</p>
<p class="Padal-1">ஆழ்வார் திருமகளாராய்.</p>
<p class="Padal-1">பெரியாழ்வார் பெண்பிள்ளையாய் ஆண்டாள் பிறந்த</p>
<p class="Padal-1">திருவாடிப்பூரத்தின் சீர்மை ஒரு நாளைக்</p>
<p class="Padal-1">குண்டோ மனமே! உணர்ந்து பார் ஆண்டாளுக்</p>
<p class="Padal-1">குண்டாகிவொப்பிதற்கு முண்டு.</p>
<p class="Text-1">என்று பாடிப்பாடி மகிழ்கிறார்.</p>
<p class="Text">வைணவத்தின் விடிவெள்ளியான ஸ்ரீ இராமாநுஜர் தம்மைத் ‘திருப்பாவை ஜீயர்’ என்று அழைப்பதையே பெருமையாகக் கருதினார். நூல் அளவில் சிறியதானாலும், கருத்து வளத்தால், கற்பனையால், கவிதைச் சிறப்பால், கூறும் பரம் பொருட்பேருண்மைகளால் தனிப்பெருமை பெற்றது. வியாக்கியான சக்கரவர்த்தி பெரியவாச்சான்பிள்ளை, அழகிய மணவாளப் பெருமாள் நாயனார் என்று வைணவ உரைகாரர்களான பெரியோர்களின் விரிவான (வியாக்கியானம்) விளக்கங்கள் எழுதப் பெற்றது. வெளிப்படையான பொருள் தவிர உள்ளுறை வேதாந்தப் பொருள்கள் உடையதென ஸ்ரீ உ.வே.வானமாமலை ஜீயர் சுவாமி போன்ற பெரியோர்களின் சுவாபதேச வியாக்கியானங்கள் பெற்றது.</p>
<p class="Text">பின்னால், நம் காலத்தில் அமரர்கள் ஸ்ரீ உ.வே. காரப்பாங்காடு வேங்கடாச்சார்ய சுவாமி, பிரதிவாதி பயங்கரம் அண்ணங்கராச்சார்யார் சுவாமி போன்ற பெரியவர்களால் பலமுறை, பல இடங்களில் காலட்சேபம் செய்யப் பெற்றது. வைணவத்தைப் பரப்புவதே வாழ்வின் இலட்சியமாகக் கொண்ட ஸ்ரீ அண்ணங்காராச்சார்யார் சுவாமி கூடுமானவரை எளியதாக உரையும் எழுதியுள்ளார். இன்னும் எத்தனை எத்தனையோ உரைகள் வெளிவந்துள்ளன.</p>
<p class="Text">‘திருப்பல்லாண்டுக்கு (உரை செய்ய) ஆள் கிடைத்தாலும் திருப்பாவைக்கு (உரை செய்ய) ஆள் கிடைக்க மாட்டார்கள்’ என்று போற்றப் பெற்றது, இந்நூல்.</p>
<p class="Text">இதைக் கோதையின் உபநிடதம் என்றே கூறுவர். சூடிக்கொடுத்த சுடர்க்கொடியான ஆண்டாள், ஆழ்வார்கள் குழுவில் மட்டுமன்றித் தான் விரும்பிய அரங்கனையே கைப்பிடித்து, நாச்சியாராக (தாயாக) உயர்ந்து, வளர்த்த தந்தை பெரியாழ்வாரே வணங்கும் ஏற்றம் பெற்றவர். ஆண்டாள் சந்நிதியென்று திருமால் கோவில்களில் இவருக்குத் தனி இடம், வழிபாடு உண்டு.</p>
<p class="Text">ஸ்ரீவில்லிபுத்தூர் இவருக்கென்றே அமைந்த தனிக்கோயில். இவருக்கே ஏற்றம், உயர்வு அங்கு.</p>
<p class="Text">இந்நூலில் எனது கருத்துக்கள், விளக்கங்கள் என்று எதுவும் அதிகம் இல்லை. அருமையாகப் பெரியோர்கள் ஆக்கித் தந்துள்ள வியாக்கியான அமுதப் பாத்திரத்திலிருந்து, என் கரண்டி கொள்கிற அளவுக்கு எடுத்துப் பரிமாற முயன்றிருக்கிறேன். எல்லாப் பெருமையும் பெரியோர்களான ஆசார்ய பெருமக்களுக்கே உரியது. குறைகள் என்னுடையவை. ஒரு கட்டடம் கட்டுவது போல் முறையாக முன்னுரை, நூல் பயன் என்று அழகாக அமைந்துள்ளது, திருப்பாவை. திருப்பாவைப் பாடலைக் கூறி, அரும்பதங்களுக்கு உரை, பாடலின் திரண்ட பொருளடங்கிய தலைப்பு, திரண்ட பொருள் (பொழிப்புரை போன்றது), சொல்லுக்குச் சொல் அழகு தோன்றும் திருப்பாவை அடிகளுக்கு விளக்கம் — இப்படி நூலை அமைந்திருக்கிறேன். ஒவ்வொரு பாசுரத்திற்கும் தொடர்பு காட்டி இருக்கிறேன். சுவாபதேசப்பொருள் என்று கூறப்படுபவற்றைத் தவிர்த்திருக்கிறேன்.</p>
<p class="Text para-style-override-2">ஆழ்வார்களை எழுப்புதல் என்ற கருத்தை முதன்மையான உரையாசிரியர்கள் கூறவில்லையெனினும், ஸ்ரீ வானமாமலை ஜீயர் சுவாமி, பெரியவர் ஸ்ரீ அண்ணங்கராச்சார்யார் போன்றோர் கூறியுள்ளனர். நயம் கருதி, ஆழ்வார்களுக்கொப்பான பெண்கள் எழுப்பப்பட்டதாகக் கொள்ளலாம் என்று எழுதியுள்ளேன். இதில் எனது வைப்புமுறை, ஸ்ரீ பிரதிவாதி பயங்கரம் சுவாமியின் நூலை ஒட்டியது. இந்நூல் வைணவர் மட்டும் அனுபவிக்க எழுந்ததல்ல. சமயப்பொறை கருதியும், இலக்கிய ஆய்வு மனப்பான்மையாலும், சைவப் பெரியோர் மட்டுமன்றி, வான்மறை தந்த திருவள்ளுவர், அருணகிரியார், பாரதியார் வரிகளையும் ஆங்காங்கே குறிப்பிட்டிருக்கிறேன். இம்முறை இதற்கு முன்பும் வைணவப் பெரியோர்களால் கையாளப்பட்டிருக்கிறது. நடைமுறையிலும் உள்ளது. ஒப்பு நோக்கலாம் என்று எழுதியிருக்கிறேனே அன்றி, ஒப்புதலில் இறங்கி, ஆய்வு ஏதும் செய்யவில்லை என்று பணிவுடன் தெரிவித்துக் கொள்கிறேன்.</p>
<p class="Shlok para-style-override-4">ஸ்ரீஆண்டாள் திருவடிகளே சரணம்!</p>
<p class="Right-Align">பாரதி சுராஜ்</p>
<p class="Right-Align para-style-override-6">(இரா. சௌந்தரராஜன்)<span class="char-style-override-5"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-4">ஸ்ரீ ஆண்டாள் (வைபவம்) வரலாறு</p>
<p class="Text">பல நூறு ஆண்டுகளுக்கு முன்பு தமிழகத்தில், பாண்டிய நாட்டில் ஸ்ரீவில்லிபுத்தூரில் வடபெருங்கோயிலுடையானுக்கு மாலைகள் சமர்ப்பிக்க, நந்தவனம் அமைத்துத் தொண்டு செய்து வந்தவர் பட்டர்பிரான். பரமனுக்குப் பல்லாண்டு பாடிய பெரியாழ்வார்!</p>
<p class="Text">குழந்தைப்பேறு இல்லாத அவருக்கு, இராமாயண ஜனகருக்கு ஏர்முனை நாயகியாகச் சீதை கிடைத்தது போல, திருத்துழாய்ச் செடியின் அடியில் கிடைத்தாள் ஒரு பெண் குழந்தை. திருவாடிப்பூரம் ஆண்டாளின் திருஅவதார நாள். கோதை என்று பெயரிட்டுச் சீருடனும் சிறப்புடனும் வளர்த்து வந்தார் பெரியாழ்வார்.</p>
<p class="Text">சிறுவயது முதலே குழந்தை பக்திச்சூழலில், அரங்கனின், கண்ணனின், திருமாலின் நினைவாகவே இருந்தது. பருவம் வந்த அளவில், <span class="char-style-override-3">‘மானிடவர்க்கென்று பேச்சுப்படில் வாழகில்லேன்’</span> என்று கூறி, அரங்கனையே மணப்பது என்று முடிவு செய்தாள், கோதை.</p>
<p class="Text">வடபெருங்கோயிலுடையானுக்கென்று (கோவில் இறைவனுக்கு), பயபக்தியுடன் தந்தை கட்டி வைத்திருந்த அழகான மாலை ஒன்றை அவர் இல்லாதபோது, தான் அணிந்து, ‘அழகே வடிவான இறைவனுக்குத் தான் ஏற்ற துணைவிதானா?’ என்று அழகு பார்த்தாள், கோதை. <span class="char-style-override-3">‘காறை பூணும் கண்ணாடி காணும்’ (பெரியாழ்வார் திருமொழி 3—7—8)</span>. தந்தை கண்டுவிட்டார்; துணுக்குற்றார்; மகளைக் கடிந்தார். அன்று முழுவதும் உண்ணாது உறங்காது, ‘பழி நேர்ந்ததே’ என்று வருந்தினார்.</p>
<p class="Text">அவரது கனவில் வடபெருங்கோயிலுடை இறைவன் தோன்றி, ‘ஏன் மாலை சூட்ட வரவில்லை?’ என்று கேட்டார். நடந்ததை ஆழ்வார் கூற, <span class="char-style-override-3">‘கோதையின் மாலை இன்றித் தம் தோள்கள் வாட்டமுற்றிருப்பதாக’</span>க் கூறி, அதனைக் கொண்டுவர ஆணையிட்டார்.</p>
<p class="Text">கோதை சூட்டி மகிழ்ந்ததைக் கோபாலன் ஏற்று மகிழ்ந்தார். <span class="char-style-override-3">‘சூடிக்கொடுத்த நாச்சியார்’</span> என்று பெயர் பெற்றார், கோதை. உலக வழக்கப்படி மணம் செய்து கொள்ள மறுத்த பெண்ணை எண்ணி வருந்தினார், ஆழ்வார்.</p>
<p class="Text">பாகவத காலத்தில் விரதம் இருந்து, ஆயர்பெண்கள் கண்ணனை அடைந்ததை எண்ணியும், தமிழர் மரபுப்படி பாவை நோன்பு, தைந்நீராடல் என்பதைக் கருத்தில் கொண்டும் திருப்பாவைப் பாடல்களாலேயே பாவை நோன்பு நோற்றார். நாச்சியார் மொழிப் பாடல்களால் இறைவனுக்குப் பட்சிகளைத் தூதுவிடுத்தார்.</p>
<p class="Text">சூடிக்கொடுத்த நாச்சியார் ‘<span class="char-style-override-3">திருப்பாவை’, ‘நாச்சியார் திருமொழி’</span> என்று இன்று வழங்கப்பெறும் அழகிய நூல்களைப் பாடிய <span class="char-style-override-3">‘பாடிக் கொடுத்த நாச்சியார்’</span> ஆகவும் ஆனார்.</p>
<p class="Text">காலம் கனிந்தது. கனவில் சோழ—பாண்டிய மன்னர்களுக்கும், பெரியாழ்வாருக்கும் கோதையை மணப்பெண்ணாக எல்லா அலங்காரங்களுடனும் திருவரங்கப் பெருநகருக்கு அழைத்துவர ஆணையிட்டான், அரங்கன்.</p>
<p class="Text">ஸ்ரீவில்லிபுத்தூரிலிருந்து மூடுபல்லக்கில் அரசகுமாரி போல அழைத்துச் செல்லப்பட்டாள், கோதை.</p>
<p class="Text">அரங்கன் திருமுன்பு, பல்லக்கினின்றும் இறங்கி, பட்டாடையை உதறி உடுத்து, புதுமணப்பெண் போல அரங்கனை நோக்கி நடந்தாள், கோதை. ‘என்ரங்கத்தின்னமுதர், குழலழகர், வாயழகர், கண்ணழகர்’ என்று காலமெல்லாம் தான் காதலித்த அரங்கனைக் கண்டு, அவன் உறங்கும் நாகணையை மிதித்து ஏறி, அவன் திருவடிகளில் கலந்து விட்டாள், அன்னை! இதுதான் வைதிகமான (பழமையான) ஆண்டாள் திருக்கல்யாணம். ‘ஜனக ராஜனைப் போல் நீரும் நமக்கு மாமனாராகிவிட்டீர்’ என்று அசரீரி (உருவமற்ற ஒலி) எழுந்தது.</p>
<p class="Text"><span class="char-style-override-3">‘ஒருமகள் தன்னையுடையேன் உலகம் நிறைந்த புகழால் திருமகள் போல வளர்த்தேன். செங்கண்மால்தான் கொண்டு போனான்’ (பெரியாழ்வார் திருமொழி 3—8—4)</span> என்று தலைமகனுடன் சென்ற தலைமகளைப் பற்றிய பெரியாழ்வார் பாசுரம் நினைக்கத்தக்கது.</p>
<p class="Text">இதுதான் ஆண்டாளின் திருக்கல்யாணம். ஆன்மாவான உயிர், இறைவன் திருவடிகளில் இணைவதைக் குறிப்பதுதான் இது. வைணவத்தில், ஆண்டாள், திருப்பாணாழ்வார் இருவர்க்கு மட்டுமே இப்பேறு வாய்த்தது.</p>
<p class="Text">பெரியாழ்வார், மற்றும் ஸ்ரீவில்லிபுத்தூர்ப் பெருமக்கள் வேண்ட, <span class="char-style-override-3">‘வாரணம் ஆயிரம்’</span> என்ற அன்னையின் கனவுத் திருமணத்தை நனவாக்கி, முறைப்படி திருமணம் புரிந்து கொண்டான் அரங்கன் என்பது வழிவழியான கதை. இன்றும் ஸ்ரீவில்லிபுத்தூரில் ஆண்டாள் நாச்சியாருடன் ரங்கமன்னார் எழுந்தருளிப் பக்தர்களைக் காத்தருள்கிறான்.</p>
<p class="Shlok para-style-override-6">சூடிக்கொடுத்த நாச்சியார்—ரங்கமன்னார் திருவடி மலர்களே நமக்குத் தஞ்சம்!<span class="char-style-override-5"></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-5">ஸ்ரீ ஆண்டாள் திருக்கல்யாணம்</p>
<p class="Padal-1">வாரணம் ஆயிரம் சூழ வலஞ்செய்து</p>
<p class="Padal-1">நாரணன் நம்பி நடக்கின்றான் என்றெதிர்</p>
<p class="Padal-1">பூரண பொற்குடம் வைத்துப் புறமெங்கும்</p>
<p class="Padal-1 para-style-override-4">தோரணம் நாட்டக் கனாக்கண்டேன் தோழீ! நான்.</p>
<p class="Padal-1">நாளை வதுவை மணமென்று நாளிட்டு</p>
<p class="Padal-1">பாளை கமுகு பரிசுடைப் பந்தற்கீழ்</p>
<p class="Padal-1">கோளரி மாதவன் கோவிந்தன் என்பான்ஓர்</p>
<p class="Padal-1 para-style-override-4">காளை புகுதக் கனாக்கண்டேன் தோழீ! நான்.</p>
<p class="Padal-1">இந்திரன் உள்ளிட்ட தேவர் குழாமெல்லாம்</p>
<p class="Padal-1">வந்திருந்து என்னை மகட்பேசி மந்திரித்து</p>
<p class="Padal-1">மந்திரக் கோடி உடுத்தி மணமாலை</p>
<p class="Padal-1 para-style-override-4">அந்தரி சூட்டக் கனாக்கண்டேன் தோழீ! நான்.</p>
<p class="Padal-1">நால்திசைத் தீர்த்தம் கொணர்ந்து நனிநல்கி</p>
<p class="Padal-1">பார்ப்பனச் சிட்டர்கள் பல்லாரெடுத் தேத்தி</p>
<p class="Padal-1">பூப்புனை கண்ணிப் புனிதனோடு என்தன்னை</p>
<p class="Padal-1 para-style-override-4">காப்பு நாண்கட்டக் கனாக்கண்டேன் தோழீ! நான்.</p>
<p class="Padal-1">கதிரொளி தீபம் கலசம் உடனேந்தி</p>
<p class="Padal-1">சதிரிள மங்கையர்தாம் வந்து எதிர்கொள்ள </p>
<p class="Padal-1">மதுரையார் மன்னன் அடிநிலைதொட்டு எங்கும்</p>
<p class="Padal-1 para-style-override-4">அதிரப் புகுதக் கனாக்கண்டேன் தோழீ! நான்.</p>
<p class="Padal-1">மத்தளம் கொட்ட, வரிசங்கம் நின்றுஊத,</p>
<p class="Padal-1">முத்து உடைத்தாமம் நிரைதாழ்ந்த பந்தற்கீழ்,</p>
<p class="Padal-1">மைத்துனன் நம்பி மதுசூதன் வந்துஎன்னைக்</p>
<p class="Padal-1 para-style-override-4">கைத்தலம் பற்றக் கனாக்கண்டேன் தோழீ! நான்.</p>
<p class="Padal-1">வாய் நல்லார் நல்லமறையோதி மந்திரத்தால்</p>
<p class="Padal-1">பாய் சிலை நாணல்படுத்துப் பரிதிவைத்து</p>
<p class="Padal-1">காய் சினமா களிறன்னான் என்கைப்பற்றி</p>
<p class="Padal-1 para-style-override-4">தீவலம் செய்யக் கனாக்கண்டேன் தோழீ! நான்.</p>
<p class="Padal-1">இம்மைக்கும் ஏழேழ் பிறவிக்கும் பற்றாவான்</p>
<p class="Padal-1">நம்மை உடையவன் நாராயணன் நம்பி</p>
<p class="Padal-1">செம்மை உடைய திருக்கையால் தாள்பற்றி</p>
<p class="Padal-1 para-style-override-4">அம்மி மிதிக்கக் கனாக்கண்டேன் தோழீ! நான்.</p>
<p class="Padal-1">வரிசிலை வாள்முகத்து என்னைமார் தாம்வந்திட்டு </p>
<p class="Padal-1">எரிமுகம் பாரித்து என்னைமுன்னே நிறுத்தி</p>
<p class="Padal-1">அரிமுகன் அச்சுதன் கைம்மேல் என்கைவைத்து</p>
<p class="Padal-1 para-style-override-4">பொரிமுகம் தட்டக் கனாக்கண்டேன் தோழீ! நான்.</p>
<p class="Padal-1">குங்கும மப்பிக் குளிர்சாந்த மட்டித்து</p>
<p class="Padal-1">மங்கல வீதிவலஞ் செய்து மணநீர்</p>
<p class="Padal-1">அங்கு அவனோடும் உடன்சென்று அங்குஆனைமேல் </p>
<p class="Padal-1 para-style-override-4">மஞ்சன மாட்டக் கனாக்கண்டேன் தோழீ! நான்.</p>
<p class="Padal-1">ஆயனுக்காகத் தான் கண்ட கனாவினை</p>
<p class="Padal-1">வேயர்புகழ் வில்லிபுத்தூர்க் கோன் கோதைசொல்</p>
<p class="Padal-1">தூய தமிழ்மாலை ஈரைந்தும் வல்லவர்</p>
<p class="Padal-1">வாயும் நன்மக்களைப் பெற்று மகிழ்வரே!</p>
<p class="Chapter-End">* * * * *</p>
<p class="Text para-style-override-6">வைணவத் திருமணங்களில் இன்றும் இடம் பெறுவன இந்தப் பாசுரங்கள். பக்தியுடன் இப்பாடல்களைப் பாடிப் பரமனை வேண்டும் கன்னிப்பெண்களுக்கு விரைவில் திருமணம் நடக்குமென்பது பெரியோர் வாக்கு — நம்பிக்கை.<span></span></p>


<p class="Page-Break">॥ ஸ்ரீமதே ராமாநுஜாய நம: ॥</p>
<p class="Heading" id="toc_marker-6">திருப்பாவை தனியன்கள்</p>
<p class="Text">திருப்பாவை பாராயணத்திற்கு (சேவிப்பதற்கு) முன் கீழ்வரும் தனியன்களைச் சேவிப்பது (கூறுவது) மரபு. நூலுடன் சேராமல் தனியே இருப்பதால் இதற்கு ‘தனியன்’ என்று பெயர்; தனிச்சிறப்பு உடையவையும் ஆகும்.</p>
<p class="Padal-1">நீளா துங்க<span class="char-style-override-6">3</span> ஸ்தநகி<span class="char-style-override-6">3</span>ரி தடீஸூப்த முத்போத்ய க்ரு॒ஷ்ணம்</p>
<p class="Padal-1">பாரார்த்யம் ஸ்வம் ச்ருதி சதச்சிரஸ்ஸித்<span class="char-style-override-6">3</span>த<span class="char-style-override-6">4</span> மத்<span class="char-style-override-6">4</span>யாபயந்தீ,</p>
<p class="Padal-1">ஸ்வோச்சிஷ்டாயாம் ஸ்ரஜி நிக<span class="char-style-override-6">3</span>ளிதம் யாபலாத் கிருத்ய பு<span class="char-style-override-6">4</span>ங்க்தே</p>
<p class="Padal-1">கோ<span class="char-style-override-6">3</span>தா தஸ்யை, நம இத<span class="char-style-override-6">3</span>மித<span class="char-style-override-6">3</span>ம் பூ<span class="char-style-override-6">4</span>ய ஏவாஸ்து பூ<span class="char-style-override-6">4</span>ய:</p>
<p class="Text">இது ஸ்ரீ பராசரபட்டர் என்ற வைணவ ஆசார்யரால் அருளப்பட்டது.</p>
<p class="Sub-Title">பொதுப்பொருள்:—</p>
<p class="Text">நப்பின்னையாகிய பிராட்டியின் மார்பகங்களில் சாய்ந்து கண்வளரும் கண்ணனைப் பள்ளி உணர்த்தி, சேவித்து, அவனுக்குத் தொண்டு செய்வதில் தன் ஆற்றாமையைத் தெரிவித்து, தான் சூடிய பூமாலையால் அத்தலைவனைத் தளைப்படுத்தி, அனுபவித்த, ஆண்டாளின் திருவடிகளில் தொழுது, தொழுது நிற்கிறேன்.</p>
<p class="Chapter-End">* * * * *</p>
<p class="Padal-1">அன்ன வயற்புதுவை யாண்டாள், அரங்கற்குப்</p>
<p class="Padal-1">பன்னு திருப்பாவை பல்பதியம், — இன்னிசையால்</p>
<p class="Padal-1">பாடிக் கொடுத்தாள்நற் பாமாலை, பூமாலை</p>
<p class="Padal-1">சூடிக் கொடுத்தாளைச் சொல்லு.</p>
<p class="Text">இது உய்யக்கொண்டார் என்ற ஆசார்யர் அருளிச் செய்த தமிழ்த் தனியன்கள்.</p>
<p class="Sub-Title">பொதுப்பொருள்:—</p>
<p class="Text">அன்னங்கள் நடைபயிலும் வயல்களை உடையது, ஸ்ரீவில்லிபுத்தூர். அவ்வூரில் அவதரித்தவர் ஆண்டாள். அவர் அருளிச் செய்த திருப்பாவை என்ற இந்தப் பாடல் தொகுப்பை இனிய இசையுடன் பாடி, திருவரங்கநாதனுக்குப் பாமாலை சூட்டினார். அது மட்டுமா? நல்ல மணமிக்க மலர்களால் அமைந்த பூமாலையையும் இறைவனுக்குச் சூட்டி மகிழ்ந்தார். <span class="char-style-override-3">‘சூடிக்கொடுத்த நாச்சியார்’</span> என்று மட்டுமல்லாது <span class="char-style-override-3">‘பாடிக் கொடுத்த நாச்சியார்’</span> என்றும் அவர் புகழ் பேசுவோமாக!</p>
<p class="Padal-1">சூடிக்கொடுத்த சுடர்க்கொடியே தொல்பாவை,</p>
<p class="Padal-1">பாடியருளவல்ல பல்வளையாய் — நாடி நீ</p>
<p class="Padal-1">‘வேங்கடவற் கென்னை விதி’ என்ற இம்மாற்றம்</p>
<p class="Padal-1">நாங்கடவா வண்ணமே நல்கு.</p>
<p class="Text">(மாலை) சூடிக் கொடுத்தாள் என்று புகழ் பெற்ற ஆண்டாள் அன்னையே! பழமையான பாவை நோன்பை திருப்பாவையென்னும் பாடல் நோன்பாகவே ஆக்கிய, பல்வளையல்களை அணிந்த கோதைப் பிராட்டியே!</p>
<p class="Text para-style-override-6"><span class="char-style-override-3">‘திருவேங்கடத்து எம்பெருமானுக்கு என்னை வாழ்க்கைப்படுத்த வேண்டும்’</span> என்று நீ, நாச்சியார் திருமொழியில் வேண்டியதை நாங்கள் என்றும் மீறாதிருக்கும்படி அருள் செய்ய வேண்டும்.<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-7">1. முதல் பாடல் முத்தான பாடல்</p>
<p class="Shlok">மார்கழித் திங்கள் மதிநிறைந்த நன்னாளால்</p>
<p class="Shlok">நீராடப் போதுவீர்! போதுமினோ, நேரிழையீர்!</p>
<p class="Shlok">சீர்மல்கும் ஆய்ப்பாடிச் செல்வச் சிறுமீர்காள்!</p>
<p class="Shlok">கூர்வேல் கொடுந்தொழிலன் நந்தகோபன் குமரன்</p>
<p class="Shlok">ஏரார்ந்த கண்ணி யசோதை இளஞ்சிங்கம்</p>
<p class="Shlok">கார்மேனிச் செங்கண் கதிர்மதியம் போல்முகத்தான்</p>
<p class="Shlok">நாராயணனே நமக்கே பறை தருவான்</p>
<p class="Shlok-1">பாரோர் புகழப் படிந்தேலோர் எம்பாவாய்.</p>
<p class="Text">(திங்கள் — மாதம்; மதிநிறைந்த நன்னாள் — பௌர்ணமி; நேரிழையீர் — அழகிய நகைகளை அணிந்த பெண்கள்; ஏரார்ந்த — அழகான; கார்மேனி — மேகம் போன்ற நிறம்; கதிர்மதியம் — சூரியன், சந்திரன்)</p>
<p class="Text"><span class="char-style-override-3">‘வேதம் அனைத்துக்கும் வித்து’</span> என்று போற்றப்படுகிற கோதைத் தமிழ் என்கின்ற திருப்பாவையின் முதற்பாடல் இது. இதனால் பாவை நோன்பு நோற்கும் காலம் மார்கழி மாதம் என்பது தெரிவிக்கப்படுகிறது.</p>
<p class="Text">சிறந்த ஆபரணங்களை அணிந்தவர்களே! வளம் நிறைந்த திரு ஆயர்பாடியின் செல்வச் சிறுமியர்களாகிய நாம் எதிர்பார்த்திருந்த மார்கழி மாதம்; பூரண சந்திரனுடன் கூடிய பௌர்ணமி தினம்; நல்ல நாள் இன்று. நாம் அனைவரும் கூடி மார்கழி நீராட்டத்தில் கலந்து கொள்ள வேண்டாமா? நீராட விருப்பமுடையவர்கள் அனைவரும் உடன் வாருங்கள்.</p>
<p class="Text">கூர்மையான வேலாயுதத்தைக் கைகளில் கொண்டவனும், கொடிய போர்த்தொழிலில் வல்லவனுமான நந்தகோபரின் திருமகன், கண்ணன்; அழகிய கண்களை உடைய யசோதைக்கு வாய்த்த சிங்கக்குட்டி போன்றவன்; மேக நிறத்தன்; சிவந்த கண்ணன்; அவனது கண்கள் சூரியன் போன்றும் சந்திரன் போன்றும் ஒளிவீசும்; அவன் நாராயணனான பரம்பொருள். அவன் கட்டாயம் நமக்கு நோன்பின் பலனை (பறையை) அருள்வான். அதன் பயனாக உலகோர் நம்மைப் புகழ்வார்கள். ‘வாருங்கள் நீராட’ என்று அழைப்பதாக அமைந்த பாடல் இது.</p>
<p class="Text"><span class="char-style-override-7">‘மார்கழித் திங்கள்’</span> — ஆண்டுக்குப் பனிரெண்டு மாதங்கள். அவற்றில் மார்கழி மாதம் தனிச்சிறப்புடையது. <span class="char-style-override-3">‘மாஸாநாம் மார்க்கசீர்ஷோஹம்’</span> — ‘மாதங்களில் நான் மார்கழியாக இருக்கிறேன்’ என்று பகவத் கீதையில் கண்ணன் உரைத்திருக்கிறான்.</p>
<p class="Text">இது தேவர்களின் விடியற்காலை நேரம் என்பதால் புனிதம் நிறைந்த மாதம். அதிகக் குளிரும் அதிக வெப்பமும் இல்லாத மாதம்.</p>
<p class="Text">இறை நினைவுக்கு முதலிடம் தரும் மாதம். திருமால் ஆலயங்களில் திருப்பாவை; சிவாலயங்களில் திருவெம்பாவை, திருப்பள்ளியெழுச்சி — என்று விடியற்காலையிலேயே இறைவனைத் துதிக்கும் மாதம்.</p>
<p class="Text"><span class="char-style-override-7">‘மதிநிறைந்த நன்னாள்’</span> — மாதம் வாய்த்தது போல் நாளும் வாய்த்தது. ஆற்றங்கரை மணலில் பௌர்ணமி நிலவில் ஆயர்குலப் பெண்கள் கூடி நீராட விரும்புகின்றனர். மதி — சந்திரன்; மதி — அறிவு. இத்தனை நாட்களும் இறைவன் நினைப்பு இல்லாது வீணாக பல பகலும் கழிந்தன. இறைவன் நினைவு தோன்றி மார்கழி நோன்பு நோற்று அவன் புகழ் பாடத் தொடங்கும் இந்த நாளே நல்ல நாள்.</p>
<p class="Text"><span class="char-style-override-3">‘பேசாத நாளெல்லாம் பிறவா நாளே’</span> என்பார், அப்பரடிகள். உண்ணாநாள் என்பது நான் உணவு உண்ணாத நாள் அல்ல. உனது திருவடிகளில் இருக், யசுர், சாமம் ஆகிய வேத மலர்களை இட்டு வழிபடாத நாளே எனக்கு உண்ணா நாள் — பட்டினி நாள் — என்பார் பெரியாழ்வார்.</p>
<p class="Text"><span class="char-style-override-7">‘நீராடப் போதுவீர்! போதுமினோ’</span> — இறைவனைச் சேவிப்பது என்றால் ஏதோ கடினமான பெருந்தவம் என்று எண்ண வேண்டாம். நீராடுவது போன்று எளிமையானது. நீராட விருப்பமிருந்தால் போதும். அது போன்று எம்பெருமானை அடைய வேண்டுமென்ற விருப்பம் இருந்தால் போதும். எங்களுடன் வரலாம்.</p>
<p class="Text"><span class="char-style-override-7">‘நீராடல்’</span> — ஆற்றில், குளத்தில் நீராடுதல் மட்டுமல்ல, இறைவனது குணக்கடலில் நீராடுதல். நீராடச் செல்வோர் துறையறிந்து, தெரிந்தவர் துணையுடன் செல்வர். அது போன்றே இறைவனது குணக்கடலாடவும், வேதம் வல்லார்களை, அவனது அடியார்களைத் துணை கொண்டு செல்லுதல் முறை.</p>
<p class="Text">இனிய பண்டம் கிடைத்தால் தனியே புசிப்பது சரியல்ல. அது போன்று இனிமையே வடிவான இறைவனை அனுபவிக்கவும் துணை தேடி அழைத்துச் செல்கிறார்கள்.</p>
<p class="Text"><span class="char-style-override-7">‘சீர்மல்கும் ஆய்ப்பாடிச் செல்வச் சிறுமீர்காள்’</span> — ‘மானிடர்க்கென்று பேச்சுப் படில் வாழகில்லேன்’ என்று முடிவெடுத்துக் கண்ணனை அடைய, முன்யுகத்தில் அவன் ஆயர்பாடியில் கண்ணனாகப் பிறந்த போது கோபியர்கள் விரதம் இருந்தார்கள் என்று அறிந்த ஆண்டாள், பிராமண குலத்தில் வளர்க்கப்படும் தன்னைக் கற்பனையால் ஆயர்குலப் பெண்ணாகவும், தான் இருக்கும் வில்லிபுத்தூரையே ‘கோகுலம்’ அதாவது, ஆயர்பாடியாகவும், வடபெருங்கோயிலுடையான் திருக்கோயிலையே நந்தகோபன் திருமாளிகையாகவும் எண்ணிக் கவிதையால் நோன்பு நோற்கத் தலைப்பட்டாள்.</p>
<p class="Text"><span class="char-style-override-7">‘ஆய்ப்பாடி’</span> — கண்ணன் பிறந்த பின்பு அவன் கைபட்டுக் கறவை மாடுகள் நிறைந்து, பாலும் தயிரும் வெண்ணையும் மிகுந்து, பசு—எருமை—ஆடு என்ற மூன்று விதங்களான கால்நடைகளாலும் சிறந்து சீர்மல்கும் ஆய்ப்பாடியாக விளங்குகிறது. செல்வச்சிறுமியர், செல்வச் சிறப்புடைய சிறுமியர் மட்டுமல்ல. எம்பெருமானான கண்ணனுக்குத் தொண்டு செய்யும் கைங்கரிய—தொண்டுச் செல்வமும் பெற்றவர்கள்.</p>
<p class="Text"><span class="char-style-override-7">‘கூர்வேல் கொடுந்தொழிலன் நந்தகோபன்’</span> — இந்த மார்கழி நோன்பு நோற்றால் நமக்குப் ‘பறை’ (பலன்) தருவதாக வாக்களித்திருக்கிறான், கண்ணன். அவன் யார் தெரியுமா? நமது தலைவனது திருமகன். கண்ணனைச் சந்திக்க அனுமதிக்கும் நந்தகோபனது பெருமையைப் பேசுகிறார்கள். கூர்மையான வேலைக் கையிலே பிடித்துப் பகைவருடன் போராடும் கொடுந்தொழிலைச் செய்ய வல்லவன். இங்கே வியாக்கியானத்தில் (விளக்கத்தில்) அருமையான ஒரு நயம். கண்ணன் பிறக்கும் முன்பு நந்தகோபன் பரமசாதுவாய்ப் பசும்புல் சாவமிதியாதவராயிருந்தார். கண்ணன் பிறந்து அவனைக் கொல்ல பூதனை தொடங்கி வரிசையாய் அரக்கர்கள் வரத் தொடங்கியபின் கொல்லைப்புறத்தில் போட்டிருந்த வேற்கம்பை எடுத்துச் சாணை தீட்டிக் கையில் வைத்துக் கண்ணனைப் பாதுகாக்கத் தொடங்கிவிட்டார், நம் நந்தகோபன். கண்ணன் படுக்கைக்கு அடியில் ஓர் எறும்பு ஊர்ந்தாலும் வேலுடன் பாய்வாராம். இது அரக்கனாகி விடலாமல்லவா? இந்தத் தொடரை நினைவில் வைத்துக் கொள்ள வேண்டும். இருபத்து நான்காவது பாடலில், ‘வென்று பகை கெடுக்கும் நின்கையில் வேல்போற்றி’ என்று பாடுவதன் பொருள் அப்போதுதான் விளங்கும். தந்தையின் கைவேல் பிள்ளைக்கும் உரியதுதானே!</p>
<p class="Text"><span class="char-style-override-7">‘ஏரார்ந்த கண்ணி யசோதை’</span> — கண்ணனது பிள்ளைப்பிராய விளையாட்டுக்கள் அத்தனையும் காணும் பேறு பெற்றவள். அப்படிக் கண்டு கண்டே அவளது கண்கள் கூர்மையாகிவிட்டன; அழகாகிவிட்டன. கணவன் நந்தகோபனுக்குக் கையிலே வேல். இவளுக்கோ கண்களிலேயே வேல் உண்டு. </p>
<p class="Text"><span class="char-style-override-7">‘நந்தகோபன் குமரன் யசோதை இளஞ்சிங்கம்’</span> — நந்தகோபனான தந்தையிடத்தில் அடங்கி ஒடுங்கி நல்ல பிள்ளை போல இருப்பானாம், கண்ணன். ஆனால், யசோதை இடத்திலோ இளஞ்சிங்கமாக (சிங்கக் குட்டியாக)க் குறும்பு செய்யத்தலைப்பட்டு விடுவானாம்.</p>
<p class="Text"><span class="char-style-override-7">‘கார்மேனிச் செங்கண்’</span> — நீலமேக சியாமள வடிவம் — மேகம் போன்ற நீலம், கருமை நிறம்; சிவந்த கண்கள்.</p>
<p class="Text"><span class="char-style-override-7">‘கதிர்மதியம் போல்முகத்தான்’</span> — ஒளிவிடுகின்ற சந்திரன் போன்ற திருமுக மண்டலத்தை உடையவன் என்று ஒரு பொருள். கதிர் என்றால் சூரியன்; மதியம் என்றால் சந்திரன். எம்பெருமான் கண்களாகச் சந்திர—சூரியர்களைச் சொல்வது மரபு. வெம்மை, குளிர்ச்சி — இவ்விரண்டும் இவன் முகத்தில் உண்டு. வெம்மை விரோதிகளிடம்; குளிர்ச்சி நல்லோரிடம். இறைவனுக்கு விரோதிகள், அடியாரின் விரோதிகள்தான்.</p>
<p class="Text"><span class="char-style-override-7">‘நாராயணனே நமக்கே பறை தருவான்’</span> — நூல் தொடங்கும் போதே தன் முயற்சியில் வெற்றி நிச்சயம் என்பதை உறுதியாகக் கூறுகிறாள், ஆண்டாள். இந்த நோன்பின் இலட்சியம் இறைவனை (நாராயணனை) அடைதல். அது நிறைவேறும். அவன் கண்ணன், அவனேதான் நாராயணன் — திருமால். நேராக அவனே நமக்குப் பறை (பலன்) தருவான். இந்தத் திடமான நம்பிக்கை, அதாவது, ‘இறைவன் நம்மைக் காப்பாற்றுவது உறுதி’ என்ற நம்பிக்கை அவசியம், பக்தி செலுத்த.</p>
<p class="Text"><span class="char-style-override-7">‘பாரோர் புகழப் படிந்து’</span> — நோன்பு வெற்றி பெறுவதால் ஊரும் நாடும் நலனடையும். அதன் காரணமாக உலகத்தவரும் நம்மைப் புகழ்வார்கள்.</p>
<p class="Sub-Title">சிறப்பான நயங்கள் :—</p>
<p class="Text">எந்த நூலிலும் முதல் பாடல், முதல் அத்தியாயம் முக்கியமானது. அது சிறப்பாக அமைந்தால்தான் நூலை மேலே படிக்கவே தூண்டும். கம்பநாடனின், <span class="char-style-override-3">‘உலகம் யாவையும்’</span>, திருவாய்மொழியில், <span class="char-style-override-3">‘உயர்வற உயர்நலம்’</span>, பெரியபுராணத்தில், <span class="char-style-override-3">‘உலகெலாம் உணர்ந்து’</span>, பகவத் கீதையில், <span class="char-style-override-3">‘தர்மக்ஷேத்ரே குருக்ஷேத்ரே’</span>. இவை கருத்துச் சிறப்பால் உயர்ந்து விளங்குபவை. அந்த வரிசையில் சேர்வதுடன் திருப்பாவை முப்பது பாடல்களின் சுருக்கமாய் அவற்றைச் சுட்டிக்காட்டும் சொற்றொடர்களுடனும் அமைந்த பாடல், இந்த முதல் பாடல்.</p>
<p class="Text"><span class="char-style-override-3">‘மார்கழித் திங்கள்...... சிறுமீர்காள்!’</span> என்று முதல் பதினைந்து பாடல்கள் குறிக்கப்படுகின்றன. <span class="char-style-override-3">‘கூர்வேல் கொடுந்தொழிலன் நந்தகோபன் குமரன்’</span> என்று <span class="char-style-override-3">‘நாயகனாய் நின்ற நந்தகோபன்’ (16), ‘எம்பெருமான் நந்தகோபாலா’ (17)</span> என்பதுவும், <span class="char-style-override-3">‘ஏரார்ந்த கண்ணி யசோதை’</span> என்பதால் <span class="char-style-override-3">‘எம்பெருமாட்டி யசோதாய்’ (17)</span> என்பதுவும், <span class="char-style-override-3">‘இளஞ்சிங்கம்’</span> என்பதால், <span class="char-style-override-3">‘மாரி மலைமுழைஞ்சில்’ (23)</span> (என்ற பாடலில் வரும் சிங்கத்தை நினைவுபடுத்தும்) என்பதுவும், <span class="char-style-override-3">‘கார்மேனிச் செங்கண் கதிர்மதியம்’</span> என்பதால், <span class="char-style-override-3">‘திங்களும் ஆதித்தியனும் எழுந்தாற் போல் அங்கண் இரண்டும்கொண்டு எங்கள்மேல் நோக்குதியேல்’ (22)</span> என்பதுவும், <span class="char-style-override-3">‘நாராயணனே நமக்கே பறை தருவான்’</span> என்று <span class="char-style-override-3">‘சிற்றஞ் சிறுகாலே’ (29)</span> என்று தொடங்கும் பாடலும் குறிக்கப்படுகின்றன.</p>
<p class="Text para-style-override-6">இப்பாடலில் நாராயணன் என்று குறித்ததால் எம்பெருமானுடைய பரம், வியூகம், விபவம், அந்தர்யாமி, அர்ச்சை என்று ஐந்து நிலைகளில் (வைகுந்தம், பாற்கடல், அவதாரம், மனத்துள் இருப்பு, ஆலய விக்கிரகங்கள்) பரவாசுதேவனாக வைகுந்தத்தில் இருக்கும் இருப்பை இப்பாடல் சுட்டிக்காட்டுவதாகவும் கூறுவர்.<span></span></p>


<p class="Page-Break"> </p>
<p class="Heading" id="toc_marker-8">2. செய்ய வேண்டியவை; விலக்க வேண்டியவை</p>
<p class="Shlok">வையத்து வாழ்வீர்காள்! நாமும்நம் பாவைக்குச்</p>
<p class="Shlok">செய்யும் கிரிசைகள் கேளீரோ! பாற்கடலுள்</p>
<p class="Shlok">பையத் துயின்ற பரமன் அடிபாடி</p>
<p class="Shlok">நெய்யுண்ணோம்; பாலுண்ணோம்; நாட்காலே நீராடி</p>
<p class="Shlok">மையிட்டெழுதோம்; மலரிட்டு நாம் முடியோம்;</p>
<p class="Shlok">செய்யாதன செய்யோம்; தீக்குறளைச் சென்றோதோம்;</p>
<p class="Shlok">ஐயமும் பிச்சையும் ஆந்தனையும் கைகாட்டி</p>
<p class="Shlok-1">உய்யுமா றெண்ணி உகந்தேலோர் எம்பாவாய்.</p>
<p class="Text">(வையம் — உலகம்; கிரிசைகள் — செயல்கள்; பைய — மெதுவாக; தீக்குறளை — தீய கோள் சொல்லுதல்; ஆந்தனையும் — முடிந்தவரை; உகந்து — மகிழ்ந்து)</p>
<p class="Text">முதல் பாடலை முன்னுரையாகக் கொண்டால் இரண்டாவதான இப்பாடலிலிருந்துதான் நூல் தொடங்குகிறது.</p>
<p class="Text">“இந்த உலகத்தில் வாழும் பேறு பெற்றவர்களே! நாம் நமது இந்தப் பாவை நோன்புக்கெனக் கைக்கொள்ளும் முறைகளைக் கேளுங்கள். திருப்பாற்கடலில் யோக நித்திரை புரிகின்ற எம்பெருமானின் திருவடிகளைப் புகழ்ந்து பாடுவோம். நெய், பால் என்று நாக்குக்கு ருசியான பண்டங்களைத் தேடி ஓட மாட்டோம். விடியற்காலையில் நீராடுவோம். கண்ணுக்கு மையிடுதல், கூந்தலுக்கு மலரால் அலங்காரம் செய்து கொள்ளுதல் ஆகிய உடலுக்கு அழகு செய்யும் செயல்களை ஒதுக்கி வைப்போம். செய்யத் தகாதன என்று விலக்கப்பட்ட செயல்களைச் செய்ய மாட்டோம். தீக்குறளை (ஒருவர் இல்லாத இடத்து அவர் பற்றிப் புறங்கூறுதலை), அதாவது கோள் சொல்லுதலைச் செய்ய மாட்டோம். முடிந்த அளவுக்கு அனைவருக்கும் தான—தருமம் செய்வோம். உய்ந்து போவதற்கான வழியை நினைத்து மகிழ்ச்சியுடன் இந்த நோன்பில் ஈடுபடுவோம்.” இது இப்பாடலின் திரண்ட பொருளாகும்.</p>
<p class="Text">நோன்பு செய்யும் காலத்தை முதற்பாடல் சொல்ல, நோன்பியற்றும் முறைகளை இப்பாடல் சொல்கிறது.</p>
<p class="Text"><span class="char-style-override-7">‘வையத்து வாழ்வீர்காள்!’</span> — கோதையாகிய ஆண்டாள் விரிந்த மனத்துடன், இந்தப் பக்தி வேள்வியில் பங்குபெற ‘சேரவாரும் செகத்தீரே’ என்று எல்லோரையும் அழைக்கிறாள். இந்தத் திருப்பாவை வைணவர்க்கு மட்டுமே உரியதென்று எண்ண வேண்டாம். யார் யாருக்கு அருள் வாழ்வு வாழ எண்ணமிருக்கிறதோ, அவர்கள் அத்தனை பேருக்கும் உரியது, இது. வேடிக்கை மனிதர்களாக வீணாக வாழ்க்கையைச் செலவிடும் நீங்கள், வாழ்வாங்கு வாழ்ந்து சிறக்க வேண்டும்.</p>
<p class="Padal-1">வையத்துள் வாழ்வாங்கு வாழ்பவன் வானுறையும்</p>
<p class="Padal-1">தெய்வத்துள் வைக்கப் படும்.</p>
<p class="Text-1">என்ற குறளின் குரல் இந்த அழைப்பில் அமைந்திருக்கிறது.</p>
<p class="Text"><span class="char-style-override-7">‘வையம்’</span> — இறைவனே வந்து விரும்பி அவதாரம் செய்யும்படியான ஏற்றம் பெற்ற இடம். இறைவன் வைகுந்தத்தில் இருக்கையில், அவனது எளிமை, நீர்மை, அருள் ஆகிய குணங்கள் விலை போவதில்லை. அது நிறம் பெறுவது பூமியில்தான். எனவே, வையம் பெருமையுடையது.</p>
<p class="Text"><span class="char-style-override-7">‘வாழ்வீர்காள்’</span> — அதிலும் கண்ணன் வாழ்ந்த காலத்தில், அவனுடன் வாழும் பேறு பெற்ற கோபியர்கள் மிகவும் பாக்கியசாலிகள். வாழ்வின் பயனைப் பெற்றவர்கள். அந்தக் கோபியர் வாழ்ந்த காலத்திற்குப் பல காலம் பின்பு தனது தோழிமார்களை அழைக்கும் போதும், ‘வாழ்ந்தவர்களே!’ என்று அழைக்காமல், ‘வாழ்வீர்காள்!’ என்று நிகழ்காலத்தில் இன்றும் வாழ்பவர்களாகப் பாடி அழைக்கிறாள், ஆண்டாள்.</p>
<p class="Text"><span class="char-style-override-7">‘நாமும்நம் பாவைக்குச் செய்யும் கிரிசைகள் கேளீரோ’</span> — ‘என்னவோ, பாவை நோன்பு, மார்கழி விரதம் என்கிறீர்களே அது என்ன?’ என்று கேட்பவர்களுக்குச் சொல்கிறோம். காது கொடுத்துக் கேளுங்கள். ‘கேளீரோ’ — கேட்பதோ இன்ப அனுபவம். எதை எதையோ கேட்டுக் கொண்டிருக்கிறீர்களே, இதனைக் கேளுங்கள். நமது விரதம், வேள்விகளில்கூட அபிசார வேள்விகள் உண்டு. இந்திரசித்து, இராம—இலக்குவர்களை அழிக்கச் செய்தது போன்ற வேள்விகள். அப்படியல்ல நமது நோன்பு. எல்லோரும் வாழ இயற்றுவது இது. நோன்பிற்கான கிரியைகள் (செயல்கள்) எவை தெரியுமா?</p>
<p class="Text"><span class="char-style-override-7">‘பாற்கடலுள் பையத் துயின்ற பரமன் அடிபாடி’</span> — இந்த நோன்புக்கு அங்கமாகப் பின்னால் சொல்ல இருப்பவையெல்லாம் அத்தனை முக்கியமல்ல. திருப்பாற்கடலில் (க்ஷீராப்தி) அறிதுயில் புரிகின்ற இறைவனின் திருவடிகளை நினைத்துப் பாடுவதுதான் இந்நோன்பின் தலையாய செயல். முதலும் முடிவுமாவது அது. மற்றவை வெறும் சடங்குகள்தாம்.</p>
<p class="Text"><span class="char-style-override-7">‘பாற்கடல்’</span> — வைகுந்தத்தினின்றும் நமது குறை கேட்பதற்கென எம்பிரான் வந்து தங்கும் இடம். கூப்பீடு கேட்கும் இடம், பாற்கடல். அனந்தனாகிய படுக்கையிலே சாய்ந்திருக்கும் அழகை அனுபவிக்க வேண்டும். கிடந்த கோலத்தில்தான் அவனது அழகு முழுவதையும் அனுபவிக்க முடியும்.</p>
<p class="Text"><span class="char-style-override-3">‘கிடந்ததோர் கிடக்கை கண்டும் எங்ஙனம் மறந்து வாழ்கேன் ஏழையேன் ஏழையேனே’</span> என்று பாடுவார் தொண்டரடிப் பொடியார் ‘திருமாலை’யில்.</p>
<p class="Text"><span class="char-style-override-7">‘பையத் துயின்ற பரமன்’</span> — பாற்கடலில் ஆதிசேடனாகிற படுக்கையில் இறைவன் தூங்குகிறானா? அவன் தூங்கினால் உலகம் விழித்திருக்க முடியுமா? உலகைக் காக்கும் சிந்தனையில்தான் அவன் கண்கள் மூடி இருக்கின்றன (ஜகத்ரட்சண சிந்தை) — ‘உறங்குவான் போல் யோகு செய்த பெருமான்’.</p>
<p class="Text"><span class="char-style-override-7">‘அடிபாடி’</span> — அவனது திருவடிகளைப் பாடுதல்தான் இலட்சியம். இந்த நோன்புக்கு — திருப்பாவையாகிற இந்த நூலின் பயனே அதுதான். அடிபாடித் துவங்கும் திருப்பாவை, ‘பொற்றாமரை அடியே போற்றும் பொருள் கேளாய்’, என்று 29வது பாடலில் அடிபிடித்தே நிறைவு பெறுகிறது.</p>
<p class="Text"><span class="char-style-override-7">‘பாடி’</span> — வாயுள்ளவர்களெல்லாம் பாட வேண்டும். அவன் திருவடிப் பெருமையை விடியற்காலை நேரத்தில், அழகிய பெண்கள், நல்ல குரலெடுத்துப் பக்திப் பாடல்களைப் பாடிச் செல்வதுதான் பாவை நோன்பு.</p>
<p class="Text"><span class="char-style-override-7">‘நாட்காலே நீராடி’</span> — விடியற்காலையிலே நீராடுதல் நோன்பின் முதல் செயல். புறத்தூய்மை நீரால் அமைவது. அதனை முதலில் செய்வோம்.</p>
<p class="Text"><span class="char-style-override-7">‘மையிட்டெழுதோம் மலரிட்டு நாம் முடியோம்’</span> — கண்களை அழகுபடுத்திக் கொள்ளுதல், குழலில் மலர் சூடுதல் போன்றவைகளை இந்த நோன்புக் காலத்தில் செய்ய மாட்டோம். தமது திருமாலையில், <span class="char-style-override-3">‘புறஞ்சுவர் கோலம் செய்து புள்கௌவக் கிடக்கின்றீரே’</span> என்பார் தொண்டரடிப்பொடி ஆழ்வார். ‘பருந்து போன்ற பறவைகளுக்கு இரையாகும் இந்த உடலைப் பேணிப் பேணி அழகு செய்து கொள்கிறீர்களே!’ என்று இடித்துரைப்பார். இந்த விரத நாட்களிலேனும் இந்தப் புற அழகு செய்வதை ஒதுக்கி வைப்போம்.</p>
<p class="Text"><span class="char-style-override-7">‘நாம் மலரிட்டு முடியோம்’</span> — கண்ணன் வந்து முடித்தால் முடிந்து கொள்வோம் என்றும் ஒரு நயம் உரையில் உண்டு.</p>
<p class="Text"><span class="char-style-override-7">‘செய்யாதன செய்யோம்’</span> — செய்யத் தகாதவை என்று பெரியோர்களால் விலக்கப்பட்டவற்றைச் செய்ய மாட்டோம்.</p>
<p class="Text"><span class="char-style-override-7">‘தீக்குறளைச் சென்றோதோம்’</span> — பிறரைப் பற்றிப் புறங்கூறுதலை (கோள் சொல்லுதலை) இந்த விரத நாட்களில் செய்ய மாட்டோம். விரத நாட்களிலென்ன, எப்போதுமே செய்யத் தகாதது, அது.</p>
<p class="Text"><span class="char-style-override-7">‘சென்றோதோம்’</span> — அருமையான நயம். இருக்கும் வேலையனைத்தையும் விட்டுவிட்டு, பிறர் குறையைச் சொல்லாவிட்டால் தலை வெடித்துவிடும் என்ற நிலையில், இதை முக்கிய செயலாகக் கொண்டு ‘சென்று ஓதோம்’. கோள் சொல்லுதலை, ‘சப்தமில்லாமல் கடிக்கும் பாம்பு’ என்பர்.</p>
<p class="Text"><span class="char-style-override-7">‘ஐயமும் பிச்சையும்’</span> — நோன்பு காலத்தில் தான—தருமங்கள் செய்ய வேண்டும். ‘ஐயமும் பிச்சையும்’ என்றால் இன்னார், இனியார் என்று பாராது, பிரம்மசாரிகள் மற்றும் துறவிகளுக்கு அளிப்பது.</p>
<p class="Text"><span class="char-style-override-7">‘ஆந்தனையும்’</span> — இயன்ற அளவு, உங்களால் முடிந்த அளவு.</p>
<p class="Text"><span class="char-style-override-7">‘கைகாட்டி’</span> — இதில் அருமையான நயம், இல்லை என்று எப்போதும் கை காட்டி விடாதே. உன்னிடம் இல்லையென்றால், இருக்கும் இடத்தைக் கூறி அங்காவது அனுப்பலாம். கை கொள்கிற அளவாவது தருமம் செய்யலாம். (இதற்கு உரைகாரர் கூறும் விளக்கம்:— ‘எத்தனை செய்தும் செய்தோமில்லையே?’ என்று எண்ணி இருத்தல்.)</p>
<p class="Text"><span class="char-style-override-7">‘உய்யுமா றெண்ணி’</span> — நம் வாழ்வு பயனடைய வேண்டும். கழிந்த நாட்கள் செல்ல, இனியேனும் வாழ்ந்து போக வேண்டும் என்று நினைத்து.</p>
<p class="Text"><span class="char-style-override-7">‘உகந்தேலோர் எம்பாவாய்’</span> — வேண்டா வெறுப்பாய், கட்டாயத்தின் மீது செய்யும் செயல்களால் பயன் இல்லை. இந்த மார்கழி நோன்பை மிகுந்த மகிழ்ச்சியுடன், உள்ள நிறைவுடன் மேற்கொள்ள வேண்டும்.</p>
<p class="Text para-style-override-6">முதல்பாடலில் வைகுந்தம் (பரம்) பேசப்பட்டது. அடுத்ததாக (வியூகம்) திருப்பாற்கடலில் எம்பெருமானின் இருப்பு இப்பாடலில் குறிக்கப்படுகிறது. இப்பாடல் செய்யத்தக்கன யாவை, விடத்தக்கன யாவை என்பதைப் பட்டியலிட்டுத் தருகிறது.<span></span></p>


<p class="Page-Break"> </p>
<p class="Heading" id="toc_marker-9">3. நீங்காத செல்வம் நிறைக!</p>
<p class="Shlok">ஓங்கி உலகளந்த உத்தமன் பேர்பாடி</p>
<p class="Shlok">நாங்கள் நம்பாவைக்குச் சாற்றி நீராடினால்</p>
<p class="Shlok">தீங்கின்றி நாடெல்லாம் திங்கள்மும் மாரிபெய்து</p>
<p class="Shlok">ஓங்கு பெருஞ் செந்நெலூடு கயலுகளப்</p>
<p class="Shlok">பூங்குவளைப் போதில் பொறிவண்டு கண்படுப்பத்</p>
<p class="Shlok">தேங்காதே புக்கிருந்து சீர்த்த முலைபற்றி</p>
<p class="Shlok">வாங்கக்குடம் நிறைக்கும் வள்ளல் பெரும்பசுக்கள்</p>
<p class="Shlok-1">நீங்காத செல்வம் நிறைந்தேலோர் எம்பாவாய்.</p>
<p class="Text">(ஓங்கி — உயர்ந்து; உத்தமன் — சிறந்தவன்; திங்கள் — மாதம்)</p>
<p class="Text">மாவலியிடம் வாமனனாய் மூன்றடி மண் கேட்டுப் பெற்ற அளவில் திரிவிக்கிரமனாக உயர்ந்த, உத்தமனான திருமாலின் திருநாமங்களைப் பாடிப்பரவி, இந்தப் பாவை நோன்பு நோற்று நீராடினால், நாடெல்லாம் மாதம் மூன்று மழை பொழியும்; நெற்பயிர்கள் ஓங்கி வளரும்; விளைந்த அந்த செந்நெற்பயிர்களின் ஊடே கிடக்கும் நீரில் கயல் மீன்கள் துள்ளி விளையாடும்; பூத்துள்ள குவளை மலர்களில், அழகிய வண்டுகள் உறங்கி மகிழும். நீர் வளத்தால் நில வளம்; நில வளத்தால் பயிர் வளம்; பயிர் வளத்தால் செல்வ வளம், அதாவது வள்ளல் தன்மையுடைய பெரும் பசுக்கூட்டங்கள் எங்கும் நிறைந்திருக்கும். மடி தாங்காத பால் வளம் உள்ள அவற்றின் காம்பைப் பற்றிக் கறக்க, குடம் குடமாகப் பாலைப் பொழிந்து கொண்டே இருக்கும்.</p>
<p class="Text">இத்தகைய செல்வச் செழிப்பு என்றும் நீங்காது நிலைத்திருக்கும்.</p>
<p class="Text">ஆண்டாள், நோன்பின் பொதுப்பயனாகக் கூறி நாடெங்கும் வாழ ஆசி கூறும் பாசுரம், இது. மங்கல நாட்களில் வாழ்த்திப்பாட ஏற்ற பாசுரம்.</p>
<p class="Text"><span class="char-style-override-7">‘ஓங்கி உலகளந்த உத்தமன்’</span> — திருப்பாவையில் வாமனாவதாரம் பேசப் பெறும் முதல் இடம் இது. ‘உலகெல்லாம் தனதே’ என்று கர்வம் கொண்டிருந்தான் மாவலி (மகாபலி மன்னன்). அவனது கர்வத்தை அடக்க குள்ள வடிவம் (பெற்றவர்களே வருந்தும் வடிவம்) எடுத்தான், ஸ்ரீஹரி (மகாவிஷ்ணு).</p>
<p class="Text"><span class="char-style-override-3">‘பயந்தவரும் இகழ்குறளன்’</span> என்பார் கம்பர். எவன் மார்பில் செல்வங்களின் தலைவி உறைகிறாளோ, அவன் தானம் வாங்கச் சென்றான்! தானம் வாங்கச் செல்வதென்றால் எத்தனை பெரியவரும் கூனிக்குருகித்தான் செல்ல வேண்டும்.</p>
<p class="Padal-1">பல்லெல்லாம் தெரியக் காட்டி</p>
<p class="Padal-1">பருவரல் முகத்தில் கூட்டி</p>
<p class="Padal-1">சொல்லெல்லாம் சொல்லி நாட்டி,</p>
<p class="Padal-1">துணைக்கரம் விரித்து நீட்டி</p>
<p class="Padal-1">மல்லெல்லாம் அகல ஓட்டி,</p>
<p class="Padal-1">மான மென்பதனை வீட்டி</p>
<p class="Padal-1">இல்லெல்லாம் இரத்தல் அந்தோ</p>
<p class="Padal-1">இழிவிழி வெந்த ஞான்றும்</p>
<p class="Text-1">என்பார் குசேலோபாக்கியான ஆசிரியர். (பருவரல் — வருத்தம், மல் — பலம்)</p>
<p class="Text">அந்த இழிந்த தொழிலைச் செய்தான் இறைவன்! வழங்கி வழங்கி உயர்ந்த அவன் கை, மாவலிமுன் ‘மூவடி மண் தா’, என்று இறங்கி நின்று ஏந்தியது. இன்றளவும், ‘குள்ளனை நம்பாதே’ என்ற இழிச்சொல் வேறு!</p>
<p class="Padal-1">‘என்னுடைய பாதத்தால் யான் அளப்ப மூவடிமண்</p>
<p class="Padal-1">மன்னா தருகென்று வாய்திறப்ப’</p>
<p class="Text-1">என்ற நிகழ்ச்சியைப் பேசுவார், திருமங்கை ஆழ்வார்.</p>
<p class="Text"><span class="char-style-override-3">‘தந்தான் மாவலி’</span> — ஓரடியால் பூமி, மற்ற அடியால் வானம், மூன்றாமடிக்கு இடமில்லாது போயிற்று. மாவலியின் தலையே இடமாயிற்று.</p>
<p class="Text">இப்படி, பனியில் சாய்ந்த மூங்கில், வெய்யில் பட்டு உயர்ந்து எழுவது போல் ஓங்கிக் கொண்டே சென்றான், வாமனன்.</p>
<p class="Text"><span class="char-style-override-7">‘உலகளந்தான்’</span> — இந்த உலகில் அவன் திருவடிபடாத பொருள் இல்லை. தனது திருவடி சம்பந்தம் அனைவருக்கும் கிடைக்கும்படி அருள் செய்தான். விண்சென்ற திருவடிக்குத் திருமஞ்சனம் (நீராட்டம்) செய்தான், பிரும்மன். அதுவே கங்கையாயிற்று. ‘விஷ்ணு பாதோதகம் சுபம்’ என்று இன்றும் புனிதநீர் அருந்துவர் பெரியோர்.</p>
<p class="Text"><span class="char-style-override-7">‘உத்தமன்’</span> — தன் காரியத்திற்காக அவன் வாமனனாக வந்து தானம் கேட்கவில்லை. தேவர்களுக்காக (பிறர் காரியம் செய்ய)த் தன்னைத் தாழ்த்திக் கொண்டான். வாயைத் திறந்து கேட்டான், அதனாலே உயர்ந்தான், ஓங்கினான், உலகளந்தான், உத்தமன் ஆனான்.</p>
<p class="Text">உலகில் மூன்று தரமான நபர்கள் உண்டு:— மத்யமன், அதமன், உத்தமன்.</p>
<p class="Left-Align">மத்யமன் :—</p>
<p class="Text">நடுத்தரம் என்கிறார்களே! அப்படித் தாமுண்டு தம் காரியமுண்டு என்று இருப்பார்கள். பொது நன்மை, தொண்டு, சேவை எதுவும் செய்யமாட்டார்கள். மிகக்குறுகிய ‘குடும்பவட்டம்’ அவர்களுடையது.</p>
<p class="Left-Align">அதமன் :—</p>
<p class="Text">இவர்கள் தன்னலம் மிக்கவர்கள். தாம் வாழ எதுவும் செய்வார்கள். பிறருக்குத் தீங்கிழைக்கவும் தயங்கமாட்டார்கள்.</p>
<p class="Left-Align">உத்தமன் :—</p>
<p class="Text">தனது அழிவை பொருட்படுத்தாமல் பிறர் நலம் பேணுவார்கள். அவர்களைத்தான் உண்மையான தியாகிகள் என்று உலகம் போற்றும். அப்படிப் பெரியவரில் பெரியவன். சின்னவரிலும் சின்னவனாக வந்தான், அவனே ‘உத்தமன்’.</p>
<p class="Text"><span class="char-style-override-7">‘உத்தமன் பேர்’</span> — மார்கழி நோன்பின் அங்கமாக அந்த உத்தமனான எம்பெருமான், திருநாமங்களைப் பாடி வருகிறார்கள், கோபியர்கள். அவன் உயர்ந்தவனா? அவன் நாமம் உயர்ந்ததா? என்று கேள்வி எழுப்பி, அவனைவிட அவன் நாமமே உயர்ந்தது என்று வைணவப் பெரியோர் தீர்ப்பு வழங்கி உள்ளனர்.</p>
<p class="Text"><span class="char-style-override-3">‘கட்டிப் பொன் போலே அவன்’</span> — சுரங்கத்தில் இருப்பது தங்கம். கல்லும் மண்ணும் சேர்ந்து இருக்கும். எடுத்துச் சுத்தம் செய்து உபயோகிக்க வேண்டும். அப்படி இறைவன்.</p>
<p class="Text"><span class="char-style-override-3">‘பணிப் பொன் போலே அவன் திருநாமம்’</span> — தங்கம் கட்டியாகக் கிடைத்தால் உடன் ஆபரணமாக்கலாம். அப்படி (தங்கக் கட்டியாக) அவன் திருநாமம். இது மட்டுமா?</p>
<p class="Padal-1">‘அவன் தூரஸ்தனானாலும் — இது</p>
<p class="Padal-1">கிட்டி நின்று உதவும்’ (முமுட்சுப்படி 15,16)</p>
<p class="Padal-1">‘திரௌபதிக்கு ஆபத்திலே</p>
<p class="Padal-1">புடவை சுரந்தது திருநாமமிரே’</p>
<p class="Text">ஆடை குலைவுற்று நின்ற திரௌபதிக்குக் கண்ணன் நேராக வந்து உதவவில்லை. ‘கோவிந்தா’ என்று அவள் அழைத்த திருநாமம்தான் புடவை சுரந்தது.</p>
<p class="Text"><span class="char-style-override-3">‘நான் கண்டு கொண்டேன் நாராயணா என்னும் நாமம்’</span> என்பார் திருமங்கை மன்னன்.</p>
<p class="Text"><span class="char-style-override-7">‘உத்தமன் பேர்பாடி’</span> — அவன் திருநாமம் வெறுமே சொன்னாலும் பயன் உண்டுதான் என்றாலும் இசையுடன் இணைத்துப் பாடுவது சிறப்பு. அவனுக்கு உகப்பு!</p>
<p class="Text"><span class="char-style-override-8">‘முன் நல்யாழ் பயில்நூல் நரம்பின் முதிர்சுவையே பன்னலார் பயிலும் பரனே பவித்திரனே’</span> என்பார் நம்மாழ்வார்.</p>
<p class="Text"><span class="char-style-override-8">‘ஆடி ஆடி அகம் குழைந்து இசை பாடிப்பாடிக் கண்ணீர் மல்கி’</span> என்பது திருவாய்மொழி.</p>
<p class="Text"><span class="char-style-override-8">‘பாடும் பணியே பணியா அருள்வாய்’</span> என்பார் அருணகிரியார்.</p>
<p class="Text">திருப்பாவை வாயுள்ளோர் பாட, காதுள்ளோர் கேட்க வேண்டி அருளிய பிரபந்தம்.</p>
<p class="Text">பரமன் அடிபாடி (2); உத்தமன் பேர்பாடி (3), வாயினால் பாடி (5), கேசவனைப் பாடவும் (7), பாடிப் பறைகொண்டு (8), முகில்வண்ணன் பேர்பாட (11), மனத்துக் கினியானைப் பாடவும் (12), கீர்த்திமை பாடி (13), பங்கயக் கண்ணானைப் பாடேலோர் எம்பாவாய் (14), மாயனைப் பாடேலோர் எம்பாவாய் (15), துயிலெழப் பாடுவான் (16), உன் மைத்துனன் பேர்பாட (18), திருத்தக்க செல்வமும் சேவகமும் யாம்பாடி (25), கோவிந்தா! உந்தன்னைப் பாடி (27) — இப்படி ஆண்டாள் பாடிப்பாடிப் புனைந்த நூல் திருப்பாவை.</p>
<p class="Text">திருப்பாவையில் ஆண்டாள் பாடி மகிழும் திருப்பெயர்கள் — திருநாமங்கள்—</p>
<p class="Text">நந்தகோபன் குமரன், யசோதை இளஞ்சிங்கம், கதிர்மதியம் போல் முகத்தான், நாராயணன், பாற்கடலுள் பையத்துயின்ற பரமன், ஓங்கி உலகளந்த உத்தமன், ஊழிமுதல்வன், பற்பநாபன், மாயன், வடமதுரை மைந்தன், யமுனைத் துறைவன், ஆயர்குல அணிவிளக்கு, தாமோதரன், புள்ளரையன், வெள்ளத்தரவில் துயிலமர்ந்த வித்து, மூர்த்தி, கேசவன், மாவாய் பிளந்தான், தேவாதி தேவன், மாமாயன், மாதவன், வைகுந்தன், புண்ணியன், முகில்வண்ணன், மனத்துக்கினியான், புள்ளின்வாய் கீண்டான், பொல்லா அரக்கனைக் கிள்ளிக் களைந்தான், சங்கொடு சக்கரம் ஏந்தும் தடக்கையன், பங்கயக் கண்ணன், வல்லானை கொன்றான், மாற்றாரை மாற்றழிக்க வல்லான், மணிவண்ணன், உம்பர் கோமான், மலர்மார்பன், கலியே, செப்பமுடையாய், திறலுடையாய், விமலா, ஊற்றமுடையாய், பெரியாய், சுடரே, பூவைப்பூவண்ணா, அன்றிவ்வுலகமளந்தாய், தென்னிலங்கை செற்றாய், பொன்றச் சகடமுதைத்தாய், கன்று குணிலா எறிந்தாய், ஒருத்தி மகன், நெடுமால், மால், ஆலின் இலையாய்! கோவிந்தன், செல்வத்திருமால் இன்னபிற.</p>
<p class="Text"><span class="char-style-override-7">‘நாங்கள் நம்பாவைக்குச் சாற்றி நீராடினால்’</span> — சடங்குகளை விடுத்துப் பாடியே நோற்றார் ஆண்டாள், பாவை நோன்பை.</p>
<p class="Text"><span class="char-style-override-7">‘தீங்கின்றி நாடெல்லாம்’</span> — நோன்பின் (பக்தியின்) பயனாக நாட்டில் நல்ல மழை பெய்ய வேண்டும். ‘தீங்கின்றி’ — வெள்ளக் காடாக்கவும் கூடாது; வறட்சியும் தீது. ‘நாடெல்லாம்’ — ஓர் இடத்தில் பெய்து, வேறிடத்தில் காய்ச்சல் கூடாது.</p>
<p class="Text"><span class="char-style-override-7">‘திங்கள்மும் மாரி’</span> — மாதம் மூன்று முறை பெய்ய வேண்டும். எப்படி? மாத முதலில் மூன்று நாள் பெய்து இருபத்தேழு நாட்கள் வெய்யிலல்ல. ஒன்பது நாள் வெய்யிலும் ஒரு நாள் மழையும் என்று உரைகாரர்கள் கூறுகிறார்கள்.</p>
<p class="Text"><span class="char-style-override-7">‘ஓங்கு பெருஞ் செந்நெல்... பொறி வண்டு கண்படுப்ப’</span> — நீர்வளத்தால் நிலவளம், நிலவளத்தால் பயிர்வளம். நெற்பயிர்கள் நீளமாக உயர்ந்து நிற்கின்றன — எம்பெருமான் வாமனனாக வந்து உலகளந்து, உயர்ந்தது போல.</p>
<p class="Text">பயிர்களிடையே வாளைமீன்கள் குதித்துக் குதித்து மகிழ்கின்றன — திரிவிக்கிரமனான எம்பெருமானைத் தொட்டு மகிழும் உயிரினங்கள் போல.</p>
<p class="Text">குவளை மலர்களில் அழகிய வண்டுகள் உறங்குகின்றன.</p>
<p class="Text"><span class="char-style-override-7">‘தேங்காதே... வள்ளல் பெரும்பசுக்கள்’</span> — நீர்வளம், நிலவளம் — பசுமைப்புரட்சி; மீன்வளம் — நீலப்புரட்சி. இத்துடன் வெண்மைப்புரட்சியும் விளைகிறது. ஆம்! பால்வளம் வெள்ளமிடுகிறது!</p>
<p class="Text">கொழுகொழுவென்று வளர்ந்துள்ள பசுக்கள்! அவை பெரும் பசுக்கள்! மடி தாங்காத பால், அவற்றிடம். ‘வள்ளன்மை’ மனிதருக்கு மட்டும்தானா உண்டு? இப்பசுக்கள் ‘வள்ளல் பெரும்பசுக்கள்’. காம்புகளைத் தீண்ட வேண்டியதுதான்! இப்பசுக்கள், குடம் குடமாகப் பாலைக்  கறந்து கொண்டே இருக்கும்.</p>
<p class="Text"><span class="char-style-override-7">‘நீங்காத செல்வம் நிறைந்து’</span> — இத்தகைய வளமை, செழிப்பு, செல்வம் நிறையவும் இருக்க வேண்டும். நீங்காமலும் நிலைத்து இருக்க வேண்டும். இப்படி வாய்குளிர, மனம் குளிர வாழ்த்தி அருள்கிறார், ஆண்டாள்!</p>
<p class="Text">சொல்லிச் சொல்லி மகிழ வேண்டிய பாடல், இது.</p>
<p class="Text para-style-override-6">ஓங்கி உலகளந்த உத்தமன் — விபவம் — திருமாலின் அவதார நிலை இப்பாடலில் குறிக்கப்படுகிறது.<span class="char-style-override-4"></span></p>


<p class="Page-Break"> </p>
<p class="Heading" id="toc_marker-10">4. மழையே! வாழ உலகினில் பெய்திடாய்!</p>
<p class="Shlok">ஆழிமழைக் கண்ணா! ஒன்றுநீ கைகரவேல்</p>
<p class="Shlok">ஆழியுள் புக்கு முகந்துகொடு ஆர்த்தேறி</p>
<p class="Shlok">ஊழி முதல்வன் உருவம்போல் மெய்கறுத்துப்</p>
<p class="Shlok">பாழியந் தோளுடைப் பற்பநாபன் கையில்</p>
<p class="Shlok">ஆழிபோல் மின்னி, வலம்புரிபோல் நின்றதிர்ந்து,</p>
<p class="Shlok">தாழாதே சார்ங்கம் உதைத்த சரமழைபோல்</p>
<p class="Shlok">வாழ உலகினில் பெய்திடாய், நாங்களும்</p>
<p class="Shlok-1">மார்கழி நீராட மகிழ்ந்தேலோர் எம்பாவாய்.</p>
<p class="Text">(கைகரவேல் — மறைந்துக் கொள்ளாதே; ஆர்த்து — சப்தித்து; பாழிஅம்தோள் — விசாலமான அழகிய தோள்; ஆழி — சக்கரம்; வலம்புரி — சங்கு)</p>
<p class="Text">மார்கழி நோன்பு நோற்கும் காலத்தை முதற்பாட்டால் சொல்லி, நோன்பு செய்யும் முறையை இரண்டாம் பாடலால் கூறி, அதன் பயனாக மழை பொழியும் என்பதை மூன்றாம் பாடலால் கூறிய ஆண்டாள், அந்த மழை, ‘எப்படிப் பொழிய வேண்டும்?’ என்று இந்தப் பாடலால் கூறுகிறார்.</p>
<p class="Text">மழை வேண்டும் என்று ஆண்டாள் கூற, மழைக்கடவுள் வருணன் கைகட்டி, ‘அம்மா! நான் எப்படிப் பொழிய வேண்டும்?’ என்று கேட்க, மழை பொழிய வேண்டிய முறையையும் ஆண்டாள் நியமிக்கிறார் என்று இப்பாடலை அனுபவிக்கிறார் வைணவ உரையாசிரியர்.</p>
<p class="Text">‘பெரும் மழை பொழியக் காரணமான தலைவனே! உன்னிடம் கோருவது இதுதான். கையில் கொஞ்சமும் மறைத்து வைத்துக் கொள்ளாமல், மழை பொழிய வேண்டும்.’ </p>
<p class="Text">‘பெருங்கடலில் புகுந்து நீரை முகந்து, சப்தத்துடன் மேலே  ஆகாயத்தில் கிளம்பி, ஊழித் தலைவனான எம்பெருமானது வடிவம் போல உடல் கறுத்து, பரந்த அழகிய தோள்களை உடைய பத்மநாபனான திருமாலின் வலது திருக்கையில் உள்ள சக்கரம் போல மின்ன வேண்டும். இடது கரத்திலுள்ள பாஞ்சஜன்யம் என்ற சங்கு போல இடி இடித்து முழங்க வேண்டும். அவனது கரத்திலே உள்ள சார்ங்கம் என்ற வில்லிலே இருந்து புறப்படுகின்ற அம்புகளைப் போல மழை பொழிய வேண்டும். இம்மழை நாங்கள் உலகில் வாழச் செய்வதாய் இருக்க வேண்டும். நாங்கள் மார்கழி நீராட்டத்தில் பங்கு பெறவும் நீர்நிலைகளில் தண்ணீர் நிரம்பி இருக்க வேண்டும்.’</p>
<p class="Text"><span class="char-style-override-7">‘ஆழிமழைக்கு அண்ணா’</span> — மழை பெய்யக் காரணமாவது ஆழி — கடல். மண்டலம் போல் சுழித்துச் சுழித்துப் பெய்கிறது, மழை. எனவே ஆழி மழை. மழைக்குத் தலைவன் நீர்க்கடவுள், வருணன். இந்தக் சின்னஞ்சிறு பெண்களுக்கு அவன் பெயர் போன்ற விபரங்கள் தெரியாது. ஆகவே, ‘மழைக்கண்ணா’ என்று அழைக்கிறார்கள். தொழிலை இட்டு மழைக்கு அண்ணன். அண்ணாவி — தலைவன். இவர்களுக்கு எல்லாமே கண்ணன்தான். <span class="char-style-override-3">‘உண்ணும் சோறு, பருகும் நீர், தின்னும் வெற்றிலை — எல்லாம் கண்ணன்’</span> என்ற நம்மாழ்வார் போல, ‘ஆழி மழைக்கண்ணா’ என்று அழைத்தார்கள். மழைக்கடவுள் வந்து, ‘என்ன செய்ய வேண்டும்?’ என்று கேட்பதாகக் கொள்ள வேண்டும்.</p>
<p class="Text"><span class="char-style-override-7">‘ஒன்றுநீ கைகரவேல்’</span> — ஒரு பொருளை கையில் வைத்து மூடிக்கொண்டு இல்லையென்று குழந்தைகள் விளையாடுவது வழக்கம். மழையைக் கொஞ்சமும் மீதி வைத்துக் கொள்ளாதே. முழுவதையும் பெய்துவிடு.</p>
<p class="Text"><span class="char-style-override-7">‘ஆழியுள் புக்கு முகந்துகொடு ஆர்த்தேறி’</span> — மழை பொழியும் விதத்தைக் கூறுகிறது பாடல். நீர்நிலைகளிலுள்ள தண்ணீர் மேலே செல்கிறது. மேகமாக மாறிக் குளிர்ந்து மழை பொழிகிறது என்று சிறுகுழந்தைகூடப் படிக்கிறான்.</p>
<p class="Text">சாதாரணக் குளம்—குட்டைகளிலிருந்து நீ தண்ணீரை முகந்து செல்லக் கூடாது. பெரிய கடலின் நடுப்பாகத்தில், உள்ளே முகந்து எடுக்க வேண்டும். இடியுடன் முழக்கம் இட்டுக் கொண்டு மேலே மேகமாகச் செல்ல வேண்டும்.</p>
<p class="Text"><span class="char-style-override-7">‘ஊழி முதல்வன் உருவம்போல் மெய்கறுத்து’</span> — வெள்ளை மேகம் மழை பொழியாது. நீருண்ட மேகம் கறுத்துக் காணப்படும். இந்த நிறம் திருமாலின் மேக வண்ணத்தை நினைவுபடுத்துகிறது. ஊழி முதல்வனாகிய ஒருவன் உலகைப் படைக்கும்பொழுது அவன் உடல் பருத்து கறுத்துக் காணப்படுகிறது. கறுத்த மேகத்தில் இந்தக் காட்சியைக் காண்கிறார், ஆண்டாள்.</p>
<p class="Text"><span class="char-style-override-7">‘பாழியந் தோள்’</span> — இறைவனுடைய தோள்கள் விசாலமானவை. உலகம் முழுவதும் வந்து தங்கினாலும் இடம் தருபவை. அவன் தோளாற்றலை நம்பித்தான் உலகம் வாழ்கிறது. எனவேதான், பரந்த அழகிய தோள் என்றார். ‘தோள் கண்டார் தோளே கண்டார்’ என்று, கண்டவரைக் கடைத்தேற்றும் தோள்கள் அவை.</p>
<p class="Text"><span class="char-style-override-8">‘குன்று போன்றுயர் தோளில் கொற்றவில் </span><span class="char-style-override-8">ஒன்று தாங்கினான் உலகம் தாங்கினான்’ </span>என்பார், கம்பர்.</p>
<p class="Text"><span class="char-style-override-7">‘பற்பநாபன்’</span> — கொப்பூழில் தாமரை. அத்தாமரையிலே பிரும்மனைப் படைத்தவன் அவன். அதாவது, நான்முகனை நாராயணன் படைத்தான். அதனால், பிரும்மன், நாராயணனின் முதல் பிள்ளை. அப்பிள்ளை நோவுபடாது வீற்றிருக்கத் தாமரைத் தொட்டிலை படைத்தவன் இறைவன். ‘தாமரை உந்தித் தனிப்பெரும் நாயகன்’.</p>
<p class="Text"><span class="char-style-override-7">‘கையில் ஆழிபோல் மின்னி, வலம்புரிபோல் நின்றதிர்ந்து’</span> — பத்மநாபனாகிய திருமாலின் வலது கையில் உள்ள ‘சுதர்சனம்’ என்கிற ‘திருவாழி’ (சக்கரம்) கோடி சூரியர்களின் ஒளியை உடையது. அதைப் போன்று கண்ணைப் பறிக்கும் மின்னல் தோன்ற வேண்டும்.</p>
<p class="Text">அவனது இடக்கரத்திலுள்ள ‘சங்கம்’ போல் ஒரே சீராகச் சப்திக்க வேண்டும். ஆம், பாண்டவ—கௌரவ யுத்தத்தின் போது அவனது சங்கத்துவனி (சங்கநாதம்) கேட்டுப் பகைவரான துரியோதனாதியர் இதயமெல்லாம் கலங்கியது. அப்படிச் சப்திக்காமல் ஒரே சீராக ஒலி செய்ய வேண்டும்.</p>
<p class="Text">ஆண்டாளுக்கு எம்பெருமானுடைய சங்கத்திடத்தில் மிகுந்த ஈடுபாடு. இறைவன் திருவாயில் வைத்து ஊதுகிறான். ஆதலால் அதன்மீது பொறாமைகூட உண்டு ஆண்டாளுக்கு. அந்தப் பொறாமை அதாவது பக்தி — நாச்சியார் திருமொழியில், <span class="char-style-override-3">‘கருப்பூரம் நாறுமோ’</span> என்று தொடங்கும் பத்துப் பாடல்களாக — உலகுக்குத் தந்துள்ளது.</p>
<p class="Text"><span class="char-style-override-7">‘தாழாதே சார்ங்கம் உதைத்த சரமழைபோல்’</span> — மின்னலுடன், இடியுடன் மழை சோனாமாரியாகக் (‘சோ’வென்று) கொட்ட வேண்டும். கொஞ்சம்கூடக் குறைவில்லாமல் கொட்ட வேண்டும். எப்படித் தெரியுமா? திருமால் கையில் சார்ங்கம் என்ற வில் இருக்கிறது. அதனின்றும் அசுரர்களை அழிக்க அம்புகள் புறப்படுவது போலே நீ பொழிய வேண்டும்.</p>
<p class="Text">இதே திருமால் இராமனாக வந்தான். அவனது கோதண்டம் அரக்கர்களைப் பார்க்கும் வரை இரைதின்ற பாம்பைப் போல் அடங்கி இருந்தது. ஆனால், போர் தொடங்கியவுடன், ‘இராமனது கரம் அம்பைப் பொழிகிறதா? அன்றி, வில்தான் அம்பு மழை பொழிகிறதா?’ என்று எண்ணும் அளவிற்கு ஒரே பாண மழையாகப் பொழியத் தொடங்கியது. அதுபோன்று மழை பொழிய வேண்டும்.</p>
<p class="Text"><span class="char-style-override-7">‘வாழ உலகினில் பெய்திடாய்’</span> — மழை வெள்ளம் பெருக்கெடுத்து உலகை அழிப்பதுண்டு. அப்படியின்றி, உலகம் வாழும்படி மழைப் பெய்ய வேண்டும்.</p>
<p class="Text"><span class="char-style-override-7">‘நாங்களும் மார்கழி நீராட மகிழ்ந்து’</span> — ‘நாடெங்கும் வாழக் கேடொன்றும் இல்லை’. எங்கும் மழை பொழிந்து நீர் நிரம்பி வழிகையில், நாங்கள் நீராடவும் நீர்நிலைகளில் தண்ணீர் நிரம்பி வழியும். மகிழ்ச்சியுடன் நாங்கள் நோன்பைத் தொடங்குவோம் ‘மார்கழி நீராடி’ என்கிறார்கள்.</p>
<p class="Text">மழையைப் பாடும் போதும் இறைவனின் நினைவே வருவதும், உவமைகளாக அவனது திருக்கரங்களில் உள்ள ஆயுதங்களே அமைவதும் இப்பாடலின் தனிச்சிறப்பு. எம்பெருமான் நினைவால் ஆட்கொள்ளப்பட்ட ஆண்டாள் மழை வடிவிலும் மாதவனையே காண்கிறாள், இப்பாட்டில். மழையைப் பார்க்கும் போது மணிவாசகருக்கு இறைவியான அம்பிகையின் வடிவமே தோன்றி, <span class="char-style-override-3">‘முன்னிக்கடலைச் சுருக்கி’</span> என்ற திருவெம்பாவை பாடலில் ஈடுபடுவது இங்கு ஒப்புநோக்கத்தக்கது.</p>
<p class="Text para-style-override-6">மழைக்கடவுளான வருணனின் உள்நின்று இயக்குபவன் (அந்தர்யாமி) திருமாலேயாதலால், இப்பாடல் நான்காம் நிலையான ‘அந்தர்யாமி’ என்ற மறைந்திருக்கும் நிலையைக் குறிப்பிடுகிறது என்பர்.<span></span></p>


<p class="Page-Break"> </p>
<p class="Heading" id="toc_marker-11">5. பாவங்கள் போயின!</p>
<p class="Shlok">மாயனை மன்னு வடமதுரை மைந்தனை,</p>
<p class="Shlok">தூய பெருநீர் யமுனைத் துறைவனை,</p>
<p class="Shlok">ஆயர் குலத்தினில் தோன்றும் அணிவிளக்கை,</p>
<p class="Shlok">தாயைக் குடல்விளக்கம் செய்த தாமோதரனை,</p>
<p class="Shlok">தூயோமாய் வந்துநாம் தூமலர் தூவித்தொழுது</p>
<p class="Shlok">வாயினால் பாடி, மனத்தினால் சிந்திக்க,</p>
<p class="Shlok">போய பிழையும் புகுதருவான் நின்றனவும்</p>
<p class="Shlok-1">தீயினில் தூசாகும் செப்பேலோர் எம்பாவாய்.</p>
<p class="Text">(தூமலர் — தூவுகின்ற மலர் (தூயமலர்); தூசு — பஞ்சு)</p>
<p class="Text">மாயம் வல்லவனும், நிலைபெற்ற வடமதுரையில் வந்து பிறந்தவனும், தூய்மையான பெரிய யமுனை நதியில் விளையாடியவனும், ஆயர்கள் குலத்திலே வந்து தோன்றிய இரத்தின தீபம் போன்றவனும், தாயாகிய யசோதையின் பெற்ற வயிற்றைப் பெருமைப்படுத்தி, ‘தாமோதரன்’ என்று பெயர் பெற்றவனுமாகிய கண்ணனை, தூய்மையான மனத்தோடு சென்று, தூவுகின்ற மலர்களை அவன் திருவடிகளில் இட்டு வணங்கி, வாயினால் அவன் புகழைப் பாடி, மனத்தினால் அவனைத் தியானித்து வழிபட்டால் நமது பிழைகள் யாவும் நீங்கும். வந்து சேர இருக்கும் வினைகளும் நம்மை நெருங்கா. அவை தீயில் இட்ட பஞ்சுபோல பொசுங்கி மறைந்து போகும். அவன் திருப்பெயர்களைச் சொல்லுங்கள் என்று அழைக்கிறார், ஆண்டாள்.</p>
<p class="Text"><span class="char-style-override-7">‘மாயனை’</span> — <span class="char-style-override-3">‘பெரியவனை மாயவனை’</span> என்று பேசுவார், இளங்கோவடிகள். <span class="char-style-override-3">‘எனது மாயை வெல்ல முடியாதது’</span> என்பான் கண்ணன் கீதையில். கண்ணன், பிறந்தது முதலே வியப்பான பல லீலைகள் புரிந்தவன். இராமன் போல் தன்னை மனிதன் என்று அழைத்துக் கொண்டவன் அல்லன்.</p>
<p class="Text"><span class="char-style-override-7">‘மன்னு வடமதுரை மைந்தனை’</span> — அவனது பெருமையைக் கூறுவதாயினும் அவன் மைந்தனாக வடமதுரையில் பிறந்த எளிமைதான் ஆண்டாளைக் கவர்வது. நிலைபெற்ற வடமதுரை, எம்பெருமானுடைய தொடர்பு நீங்காத நகரம். இன்றும்கூட, என்றோ கண்ணன் பிறந்தான் இந்த ஊரில் என்ற காரணத்தால், நிலையான புகழ் பெறும் ஊர். மற்றவர்களுக்கு மாயனாக இருப்பவன். ஆனால், இவர்களுக்கோ (கோகுலவாசிகளுக்கோ) தோழனாக, சிறுவனாக என்றும் இருப்பவன்.</p>
<p class="Text"><span class="char-style-override-7">‘தூய பெருநீர் யமுனைத் துறைவன்’</span> — கண்ணனுக்கு யமுனைத் துறைவன் என்று ஒரு பட்டம் கொடுக்கிறாள், அன்னை. கண்ணன் விளையாடிய துறையை உடையது யமுனை நதி. தனியாகவா விளையாடினான்? கோபியர்களுடன் நீர் விளையாட்டு விளையாடியவன். வாயில் நீர் முகந்து, ஒருவரை நோக்கி மற்றவர் உமிழ்ந்து விளையாடிய நீர்நிலை அது. இறைவனான கண்ணனின் தேக சம்பந்தம் உடைய, அவனைக் காட்டிலும் அடியார்களான — பக்தைகளான — கோபியர்களின் தேகத் தொடர்புடைய நதி. அதுதான் யமுனையின் தூய்மைக்குக் காரணமாவது. இதற்கு மேலும் வியாக்கியானத்தில் ரசமான ஒரு குறிப்பு உள்ளது.</p>
<p class="Text">கங்கை, யமுனை போன்ற நதிகள் தெய்வத் தன்மை பொருந்தியவை. இராமாயண காலத்தில், இராவணனால் வஞ்சனையால் கவரப்பட்ட பிராட்டி சீதை, கோதாவரியை விளித்துத் தன்நிலையை, இராம—இலக்குவரிடம் தெரிவிக்க முறையிட்டாள். ஆனால் சர்வாதிகாரி இராவணனுக்கு அஞ்சி ‘கோதாவரி’, அவ்வாறு தெரிவிக்காது பழி பெற்றது. ஆனால் ‘யமுனை’யோ, கம்சன் ஆளுகைக்குட்பட்ட வடமதுரையில் நகருக்கு அருகில் ஓடும் நதி. கண்ணன் பிறந்தவுடனேயே அவனைக் கூடையில் வைத்து, வசுதேவர், நந்தகோகுலத்திற்கு எடுத்துச் சென்றார், அவன் கட்டளைப்படி. அந்த நேரத்தில் பெருமழை. வெள்ளம் பெருகிய வேளை. வசுதேவர் கண்ணனை எடுத்துச் செல்ல யமுனை வற்றி, வசுதேவர் நடந்து செல்ல இடம் தந்தது, கம்சனிடம் எவ்வித அச்சமும் இன்றி. அந்தப் பக்தியை எண்ணித் ‘தூய பெரு நீர் யமுனை’ என்று அழைக்கிறார், ஆண்டாள்.</p>
<p class="Text"><span class="char-style-override-7">‘ஆயர் குலத்தினில் தோன்றும் அணிவிளக்கை’</span> — மாயனாக விளங்கியவன் ஆயனாக வளர்ந்ததுதான் அற்புத வரலாறு. அரசனாகப் பிறந்தவன் ஆயர் குலத்தில் வந்து, சேர்ந்து அங்கேயே பிறந்து வளர்ந்தவனாக மாறினான். வலக்கையும் இடக்கையும் அறியாத சாதுக்களான ஆயர்களுடன் கலந்து பரிமாறிய எளிமை ஆண்டாளின் நெஞ்சை உருக்குகின்றது.</p>
<p class="Text">இந்த எளிமை (‘ஸௌலப்யம்’) வைகுந்தத்தில் கிடைக்காத ஒரு பேறு. அவன் புகழ் ஒளி வீசியது மணிவிளக்காக — அணி விளக்காக, அழகிய விளக்காக ஆயர்பாடியிலே!</p>
<p class="Text">விளக்கின் ஒளி (பிரகாசம்) நன்கு தெரிவது இருளில்தான்.</p>
<p class="Text">ஆயர்களான எளியவரிடம்தான் இந்த மணிவிளக்கு ஒளிவிட்டது.</p>
<p class="Text">இராமனை, <span class="char-style-override-3">‘வெங்கதிரோன் குலத்துக்கோர் விளக்காய்த் தோன்றி’</span> என்று பாடினார், குலசேகரர் (பெருமாள் திருமொழி). வியாக்கியான விளக்கவுரை ஆசிரியர்கள், அந்த விளக்கை ‘பகல் விளக்கு’ என்று கூறி, ‘இரவில் விளக்கு’ என்று கண்ணனைக் கொண்டாடினார்கள். ஆம்! இராமன் தந்தை தசரதன். சகோதரர்களோ வில்லாளிகள். ஆசிரியரோ வசிஷ்டர் போன்றவர்கள். அவன் சிறந்து விளங்கியதில் வியப்பே இல்லை. ஆனால், கண்ணன் வாழ்ந்த நந்தகோகுலம் எளிய ஆயர்கள் நிறைந்த ஊர். தந்தை நந்தகோபன், ‘பசும்புல் சாவ மிதியாதவன்’. கூடப்பிறந்த பலராமனோ முன் கோபம் மிக்கவன். இங்கு வந்து பிறந்து, ஆயர்களை வாழ வைத்த ஸ்ரீகிருஷ்ணாவதாரமே உயர்வானது என்று நயமாக அனுபவிக்கிறார்கள்.</p>
<p class="Text"><span class="char-style-override-7">‘தாயைக் குடல்விளக்கம் செய்த தாமோதரனை’</span> — ‘வம்பும் வழக்கும் வழக்கமாய் உள்ள பிள்ளைகளைப் பெற்ற தாயார் வயிற்றினைப் பெருநோய் செய்வார்’ மக்கள். ஆனால், கண்ணனோ பெற்ற வயிற்றுக்குப் பட்டம் கட்டியவன். ‘என்ன நோன்பு நோற்றாள் கொல்லோ இவனைப் பெற்ற வயிறுடையாள்’ என்று நாடும் நகரும் கொண்டாடும் பெருமை பெற்றவன். <span class="char-style-override-3">‘ஞாலத்துப் புத்திரனைப் பெற்றார் நானே! மற்றாரும் இல்லை’</span> என்று தாயே மகிழும் தன்மை பெற்றவன் அவன். இராமனைப் பெற்ற கோசலையின் திருஉதரத்தை, <span class="char-style-override-3">‘மன்னு புகழ்க் கோசலை தன் மணிவயிறு வாய்த்தவனே’</span> என்பது குலசேகர ஆழ்வார் வாக்கு. ஏற்கனவே மணிவயிறு அது. அதிலே அவதரித்தான் இறைவன்.</p>
<p class="Text">இன்று, இவன் பிறந்து — ஆம் தனக்குப் பிறந்ததாகவே எண்ணி இருக்கிறாள், யசோதை — அவளது குடல் விளக்கம் பெற்றது; இவன் பிறப்பால்.</p>
<p class="Text">‘தாமோதரன்’ என்ற திருப்பெயருக்கு, ‘வயிற்றிலே கயிற்றின் அடையாளத்தை உடையவன்’ என்பது பொருள்.</p>
<p class="Text">பாலும் தயிரும் வெண்ணெயும் திருடி உண்டான் என்று ஆயர்கள் வந்து நாள்தோறும் யசோதையிடம் புகார் செய்தவண்ணம் இருப்பார்கள். கண்ணன், தாய் யசோதையின் கையில் சிக்கவில்லை. ஒரு நாள் கையும்—களவுமாக அவன் அகப்பட்டு விட்டான். இந்த வரலாற்றை அருமையாக அனுபவிக்கிறார்கள், ஆழ்வார்கள். சிறிய திருமடலில் திருமங்கையாழ்வார், <span class="char-style-override-3">‘ஊராநிரை மேய்த்து’</span> என்று தொடங்கும் வரிகளில் இவ்வரலாற்றை அனுபவிக்கும் அழகே அழகு.</p>
<p class="Text">ஒரு பசுமாடு, இரண்டு மாடு இருந்தாலே நிறைய பால், வெண்ணெய் கிடைக்கும். நந்தகோபன் வீட்டிலோ எத்தனையோ மாடுகள். அது போதாதென்று ஊர்மாடுகளை எல்லாம் அவன் மேய்ப்பவன்.</p>
<p class="Text">‘ஊராநிறை மேய்த்தவன்’ — ஊர்மாடுகள் அவன் கைபட்டாலே பால் சுரக்கும். அது மட்டுமல்ல. இவன் பண்டைக் காலத்தில் உலகமெல்லாம் அழியும் பிரளய காலத்தில் உலக முழுவதையும் தன் வயிற்றில் அடக்கியவன். பின் உமிழ்ந்தவன்.</p>
<p class="Text"><span class="char-style-override-3">‘உலகெல்லாம் உண்டுமிழ்ந்தும்’</span> — இப்படி உலகமெல்லாம் உண்டவனுக்கு தீராத பசி.</p>
<p class="Text">அவன் செய்த செயல். ஒரு நாள் ஆய்ப்பாடியில் யசோதை, தனது இடை நோக, நெற்றி வியர்வை நிலத்தில் விழ, மத்தைப் பிடித்துக் கொண்டு தயிர்கடைந்தாள். வெண்ணெய் திரண்டு வந்ததை எடுத்தாள். வேறு கலத்தில் எடுத்து வைத்தாள். உறி கட்டி, குழந்தைக் கண்ணன் கைக்கு எட்டாமல் மேலே பத்திரப்படுத்தினாள். குழந்தை தூங்கிக் கொண்டிருக்கிறான் என்று அவள் எண்ணினாள். இவனோ பொல்லாதவன். ‘உறங்குவான்போல் யோகு’ செய்தவன். பொய்யுறக்கம் உறங்கிக் கொண்டிருந்தான். தாய் சற்று வெளியே சென்றதுதான் தாமதம் — எழுந்தான் கண்ணன்! சுற்றுமுற்றும் பார்த்தான். பாத்திரங்களை ஒன்றன் மீது ஒன்றாக அடுக்கி, அதன் மீது ஏறி உரியை எட்டினான். தனது, ‘தாரார் தடந்தோள்கள் உள்ளளவும் கைநீட்டி’ வெண்ணெயை எடுத்து விழுங்கினான். முகமெல்லாம் கையெல்லாம் வெண்ணெய். வெண்ணெய் விழுங்கினால் போதுமா? அருகிருந்த மோர்க்குடத்தை உதைத்தான். பின் நல்ல பிள்ளைபோல வந்து படுத்துவிட்டான். வெளியே சென்றிருந்த தாய் திரும்பி வந்தாள். கண்ணனைப் பார்த்தாள். உரியைப் பார்த்தாள். அத்தனை வெண்ணெயும் போயிற்று. எல்லையில்லாக் கோபம் கொண்டாள்.</p>
<p class="Text">இவனைத் தவிர யார் இதைச் செய்திருக்க முடியும்?</p>
<p class="Text"><span class="char-style-override-3">‘கண்ணி நுண்சிறுத்தாம்பு’ (மதுரகவிகள் பிரபந்தம்)</span> — குறுங்கயிற்றால் அவனைக் கட்டினாள். கட்ட முடியாத பரமன் கட்டுப்பட்டான்.</p>
<p class="Text para-style-override-2">அம்மா, அடிக்காதே என்று, பரம்பொருள் அவள் முன்பு அழுது தொழுது நின்றது.</p>
<p class="Padal-1 para-style-override-4">‘முழுதும் வெண்ணெய் அளைந்து’ (பெருமாள் திருமொழி)</p>
<p class="Text">கண்ணனை உரலோடு சேர்த்துக் கட்டிவிட்டாள், யசோதை என்று கேட்டு, ஞானியான நம்மாழ்வார், ஆறுமாதம் மோகித்துக் கிடந்தார் என்பார்கள். அப்படி, அத்தனை ஆழ்வார்களையும் கடைத்தேற்றிய தாமோதர வைபவத்தை ஆண்டாள் பேசுகிறார், ‘தாயைக் குடல்விளக்கம் செய்த தாமோதரன்’ என்று.</p>
<p class="Text"><span class="char-style-override-7">‘தூயோமாய் வந்து’</span> — நாங்கள் அகத்தூய்மை புறத்தூய்மையுடன் வந்தோம். புறத்தூய்மையைவிட அகத்தூய்மையே முக்கியம்.</p>
<p class="Text"><span class="char-style-override-7">‘தூமலர் தூவித்தொழுது’</span> — செண்பகம், மல்லிகை, செங்கழுநீர், இருவாட்சி என்று இறைவனுக்கு இடத்தக்க மலர்களை உன் திருவடிகளில் தூவி வணங்குவோம். இந்த மலர்கள்தான் வேண்டும் என்பதல்ல. தூவத்தக்க எந்த மலராயிருந்தாலும் இறைவன் திருவடிகளில் இட்டு வணங்கலாம். <span class="char-style-override-3">‘புரிவதும் புகைபூவே’ </span>என்ற திருவாய்மொழிக்கு விளக்கம் எழுதுகையில், எந்தப் பூவையும் இறைவனுக்கு இடலாம் என்று விளக்கம் கூறுகிறார், ஆசிரியர். சீடர் கேட்டார்— அறநூல்களில் ‘கண்டகாரிகா’ புஷ்பத்தை அதாவது சப்பாத்தி முள் பூவை எம்பெருமானுக்கு இடக்கூடாது என்று சொல்லப்பட்டிருக்கிறதே என்று. ஆசிரியர் அளித்த பதில், ‘இறைவனுக்கு வேண்டிய மலர், வேண்டாத மலர் என்று ஒன்றும் இல்லை. மலர் பறிக்கச் செல்லும் பக்தர்கள் கையில் முள் குத்தக் கூடாதென்றுதான் அறநூல்கள் அப்படி விதித்தது’ என்று.</p>
<p class="Text"><span class="char-style-override-7">‘வாயினால் பாடி, மனத்தினால் சிந்திக்க’</span> — இறைவனை திரிகரண சுத்தியுடன், மனத்தால் நினைத்து, வாயால் பாடி, உடலால் வணங்க வேண்டும். இங்கு வாயால் பாடுவதை முதலில் சொல்லி, மனத்தால் சிந்திப்பதைப் பின்னால் கூறுகிறார். அதற்கு ஒரு நயம். கண்ணனைக் கண்ட மகிழ்ச்சியில் நான், நீ என்று மனமும் வாயும் போட்டி இடுவதில் முறை மாறுகிறது. வாய் முன்னால் பாட, மனம் பின்னால் சிந்திக்கிறது.</p>
<p class="Text">வாய் படைத்த பயன் — அவன் புகழ் பாடுவது.</p>
<p class="Text"><span class="char-style-override-3">‘பாடீர் அவன்நாமம் வீடே பெறலாமே!’</span> என்பது திருவாய்மொழி.</p>
<p class="Text"><span class="char-style-override-7">‘போய பிழையும் புகுதருவான் நின்றனவும்’</span> — இப்படி எம்பெருமானை மனத்தால் எண்ணி, வாயால் புகழ்ந்து பாடுவதால் இப்பிறவியில் இதுவரை நாம் செய்த பிழைகள், குற்றங்கள், பாவங்கள் நீங்குகின்றன. இனி நம்மை வந்து அடைய இருக்கின்ற வினைகளுக்கும் நம்மை நெருங்கும் வலிமை நீங்கிவிடும்.</p>
<p class="Text"><span class="char-style-override-7">‘தீயினில் தூசாகும் செப்பேலோர் எம்பாவாய்’</span> — பாவங்களெல்லாம் தீயில் இட்ட பஞ்சுபோல பொசுங்கி மறைந்து போகும்.</p>
<p class="Text">இப்படி திருப்பாவையின் முதல் பகுதி நிறைவு பெறுகிறது. நோன்பு செய்யப்படும் காலம், நோன்பு செய்யும் முறை, நோன்பின் பொதுப்பயன், சிறப்பாக மழை பெய்யும் விதம், நோன்பின் காரணமாக முந்தைய வினைப்பயன்கள் நீங்கும் என்ற அகப்பயன் — இவற்றை முறையே முதல் ஐந்து பாடல்கள் கூறுகின்றன.</p>
<p class="Text para-style-override-6"><span class="char-style-override-7">‘வடமதுரை மைந்தன்’</span> என்று இறைவன் இருக்கும் இடம் கூறியதால், பகவானின் ஐந்து நிலைகளில் அர்ச்சாவதாரம் இப்பாடலில் குறிக்கப்படுகிறது.<span></span></p>


<p class="Page-Break"> </p>
<p class="Heading" id="toc_marker-12">6. பிள்ளாய் எழுந்திராய்!</p>
<p class="Shlok">புள்ளும் சிலம்பினகாண்! புள்ளரையன் கோயிலில்</p>
<p class="Shlok">வெள்ளை விளிசங்கின் பேரரவம் கேட்டிலையோ?</p>
<p class="Shlok">பிள்ளாய் எழுந்திராய்! பேய்முலை நஞ்சுண்டு,</p>
<p class="Shlok">கள்ளச் சகடம் கலக்கழியக் காலோச்சி,</p>
<p class="Shlok">வெள்ளத்து அரவில் துயிலமர்ந்த வித்தினை</p>
<p class="Shlok">உள்ளத்துக் கொண்டு முனிவர்களும் யோகிகளும்</p>
<p class="Shlok">மெள்ள எழுந்து அரியென்ற பேரரவம்</p>
<p class="Shlok-1">உள்ளம் புகுந்து குளிர்ந்தேலோர் எம்பாவாய்.</p>
<p class="Text">(புள் — பறவைகள்; புள்ளரையன் — பறவைகளின் அரசன் கருடன்)</p>
<p class="Text">திருப்பாவையின் இரண்டாம் பகுதி இப்பாடலில் தொடங்குகிறது. இவற்றைப் பள்ளியெழுச்சிப் பாடல்கள் என்று சொல்லலாம். இது முதல் பத்து வகையான கோபியர் எழுப்பப்படுகின்றனர். பக்தர்களின் வகை என்று இதனைக் கொள்ளலாம். உள்ளே உறங்குபவளுக்கும், வெளியே நிற்பவர்களுக்குமிடையில் உரையாடல் வடிவில் நிகழ்வதாகவும் உரையாசிரியர்கள், இப்பாடல் விளக்கங்களில் காட்டுகிறார்கள்.</p>
<p class="Text"><span class="char-style-override-7">‘பிள்ளாய்’</span> — பிள்ளைமைத் தன்மையுடையவளே, எழுந்திரு. பறவைகள் கூட்டில் எழுந்து சப்திக்கின்றன. பறவைகளின் தலைவனான கருடனின் ஆலயத்திலிருந்து பிறரை அழைக்கின்ற வெண்மையான சங்கின் பேரொலி உன் காதில் விழவில்லையா? பேய்பிடித்தது போல் உறங்கும் பெண்ணே! சக்கர வடிவாகி திருட்டுத்தனமாகத் தன்னை அழிக்க வந்த சகடாசூரனைப்  பிள்ளைப்பிராயத்திலேயே தனது திருவடிகளை உந்தி எறிந்து அழித்தவனை, பாற்கடல் வெள்ளத்தின் இடையில் திருவனந்தனாகிய ஆதிசேடன்மீது யோகநித்திரை புரிகிற உலகின் வித்தானவனை — முதற்காரணமான பரம்பொருளை மனத்தில் தியானித்து முனிவர்களும் யோகியரும் விடியற்காலையில் மெதுவாக எழுந்திருந்து, ‘ஹரி, ஹரி’ என்று எம்பெருமானின் திருப்பெயர்களை உச்சரிக்கின்ற பெரும் சப்தம் உனது உள்ளத்திற்குள் புகுந்து, குளிர்ச்சியை விளைக்கவில்லையா?</p>
<p class="Text"><span class="char-style-override-7">‘புள்ளும் சிலம்பினகாண்’</span> — பறவைகளின் சப்தம் விடியற்காலையில் கேட்கக் கூடியது. கூட்டிலிருந்து எழுந்து பறவைகள் கடமை செய்யப் புறப்படும் ஓசையைக் ‘கேள்’ என்று கூறாமல் ‘காண்’ என்கிறாள். இயற்கை வளம் நிரம்பிய ஊர். ஆதலால் படுக்கையினின்றே காணலாம், பறவைகள் எழும் சப்தத்தை. புள்ளும் சிலம்பின காண் என்று பின்னால் (திருப்பாவை 13) சொல்வதால், அது கூட்டைவிட்டு வெளியேறிச் செய்யும் ஓசையென்றும், இது கூட்டுக்குள் செய்யும் ஒலியென்றும் நயம்படக் கூறுவர்.</p>
<p class="Text"><span class="char-style-override-7">‘புள்ளரையன் கோயிலில் வெள்ளை விளிசங்கின் பேரரவம் கேட்டிலையோ?’</span> — முதல் அடையாளம் சிறுஒலி. அதுதான் கேட்கவில்லையென்றாலும், இரண்டாவது பேரொலி (பேரரவம்). இதுவும் கேட்கவில்லையா? வெண்மையான சங்கின் ஒலி, எல்லோரையும் திருப்பள்ளி எழுச்சி காண கோவிலுக்கு அழைக்கின்ற பேரொலி, எந்தக் கோவில்?</p>
<p class="Text"><span class="char-style-override-7">‘புள்ளரையன்’</span> — (புள் — பறவை) பறவைக்குத் தலைவன் கருடன். கருடனுக்கு தலைவன் திருமால். அந்தத் திருமால் கோவில் கருடன் சந்நதியிலிருந்து வெண்சங்கின் பேரொலி கேட்கவில்லையா? இங்குச் சில நயங்கள். ஆண்டாளுக்கு, சங்கிடம் ஈடுபாடு அதிகம். ‘சங்கு, பிரணவ வடிவமாயிருப்பது; வெண்மை — தூய்மை; சத்துவகுணம் — சாந்தத்தை விளக்குவது.’</p>
<p class="Text">கண்ணனாகிய கருந்தெய்வம் நேரே வந்திருக்கையில், ‘இன்னொரு கோயிலா கோகுலத்தில்?’ என்று கேட்டு, ஆம்! மனித அவதாரத்திற்குச் சேர, அயோத்தியில் முடிசூடுவதற்கு முன், ‘சீதையோடு சென்று நாராயணனை வழிபட்டான், இராமன்’ என்று வால்மீகி கூறுவது போன்று, இங்குக் கண்ணன் வழிபடவும் ஒரு கோயில் உண்டு. ‘புள்ளரையன்’ கோவில் அது.</p>
<p class="Text"><span class="char-style-override-7">‘பிள்ளாய் எழுந்திராய்’</span> — பிள்ளைமைத் தன்மை உடையவள். இந்தப் பக்தியுடைய கோபியர் கூட்டத்திற்குப் புதியவள்.</p>
<p class="Text"><span class="char-style-override-7">‘பேய்முலை நஞ்சுண்டு’</span> — கண்ணனைப் பற்றிச் சொன்னால்தான் இந்தக் கோபியர்கள் நெஞ்சு உருகும். கண்ணனுக்கு ஓர் ஆபத்து என்றால் நிலை கொள்ளமாட்டார்கள். பிள்ளைப்பிராயத்தில் ஆயர் பெண் வடிவிலே வந்தாள் பூதனை என்ற அரக்கி, கண்ணக் குழந்தையைக் கொல்ல. குழந்தை அவளிடம் தாவினான், பால் உண்டான் அவளது மார்பகங்களிலிருந்து. பாலை மட்டுமா, அவள் உயிரையும் சேர்த்து உண்டுவிட்டான்!</p>
<p class="Text">இராமவதாரத்திலும் முதலில் பலியானவள் தாடகை. இங்கும் முதலில் பலியானவள் பூதனை.</p>
<p class="Text"><span class="char-style-override-7">‘கள்ளச் சகடம் கலக்கழியக் காலோச்சி’</span> — ஓர் ஆபத்தா, இரண்டு ஆபத்தா? பூதனையை அடுத்து வந்தான், சகடாசுரன். கள்ளச்சகடம், தன் வடிவத்தை மாற்றி, குழந்தைக் கண்ணனுக்குப் பக்கத்தில் இருந்த சக்கரத்தில் புகுந்து கொண்டு சுழன்று வந்து கண்ணன் மீது விழுந்தான். ‘ஐயோ! சின்னஞ்சிறு குழந்தைக்கு என்ன ஆகுமோ!’ என்று வயிறு பிடிக்கும் வேளையில், குழந்தை தனது சிறிய கால்களை உதைத்துக் கொண்டு அழுதது. பால் கொடுக்க நேரமானால் குழந்தை இயல்பாக அழுவது போல, ‘முலைவரவு தாழ்த்த, தென்று மூரித்த திருவடிகளால்’ உதைத்தான்! சகட அசுரனின் உயிர் போயிற்று!</p>
<p class="Text"><span class="char-style-override-7">‘காலோச்சி’</span> — எம்பெருமானின் திருவடிகள் நம்மைக் காப்பாற்றுபவை. அவற்றின் பெருமைகளைப் பேசுகிறார்கள், கோபியர்கள். இங்கு ஓர் அருமையான குறிப்பு. “எல்லா உயிர்களையும் நம் திருவடிகள் காப்பாற்றுமென்று சொல்கிறார்களே? அதை உறுதியாக நம் பக்தர்கள் நம்புகிறார்களே! இப்போது நமக்கு ஓர் ஆபத்து வந்திருக்கிறது. நமது திருவடிக்கு ஒரு பரீட்சை வைப்போம்” என்று எம்பெருமான் எண்ணினானாம். திருவடிக்கு வைத்த பரீட்சையில் திருவடி வென்றுவிட்டது. நம்மையே காப்பாற்றிய திருவடிகள் கட்டாயம் நம் பக்தர்களையும் காப்பாற்றும் என்று மகிழ்ந்தானாம்.</p>
<p class="Text"><span class="char-style-override-7">‘வெள்ளத்து அரவில் துயிலமர்ந்த வித்து’</span> — வெள்ளை வெள்ளத்தின் மேலொரு பாம்பை மெத்தையாக விரித்து அதன் மேலே கள்ளநித்திரை கொள்ளும் பரமன், ‘திருமால்’. நீரே குளுமையானது. அதில் அரவு — நாகம். குளிர்ச்சியுடன் குளிர்ச்சி. அவன் உறங்குவதில்லை. ‘உறங்குவது போல் யோகு செய்த பெருமான்’. யோகநித்திரை செய்பவன். அவன் சிந்தனையெல்லாம், ‘இந்த உலகினருக்கு எப்படி உதவலாம்? இன்னும் எப்படி வந்து பிறக்கலாம்? எப்படித் தடுத்தாட்கொள்ளலாம்? எப்படி இந்த மனிதர்களுடன் கலந்து பரிமாறலாம்?’ என்று இருக்குமாம்.</p>
<p class="Text"><span class="char-style-override-7">‘வித்து’</span> — உலகின் முதற்பொருள். விதையை நீர்ப்பாங்கான நிலத்தில்தான் விதைப்பார்கள். இந்த வித்து வெள்ளத்திலேயே உறைகிறது.</p>
<p class="Text"><span class="char-style-override-3">‘ஆலமர் வித்திள் அருங் குறளானான்’</span> என்பார் கம்பர்.</p>
<p class="Text"><span class="char-style-override-3">‘முதல் தனிவித்தேயோ’</span> என்பார் நம்மாழ்வார்.</p>
<p class="Text"><span class="char-style-override-7">‘உள்ளத்துக் கொண்டு முனிவர்களும் யோகிகளும்’</span> — கூட்டில் பறவைகள் செய்யும் ஒலி மற்றும் புள்ளரையன் கோவிலில் சங்கநாதமாகிய பேரொலி — இந்த இரண்டு அடையாளங்களைக் காட்டியது மட்டுமின்றி, மூன்றாவதான அடையாளம் சகடாசுரனை அழித்தவனும், திருப்பாற்கடலில் திருவனந்தனாகிய ஆதிசேடனில் திருக்கண்வளருபவனுமான முதல் தனிவித்தாகிய இறைவனை, ‘ஹரி’யென்று நெஞ்சில் தியானித்து முனிவர்களும், யோகிகளும் ஆகிய இருவகைப்பட்டவர்களும், மெதுவாகத் தமது படுக்கையினின்று எழுந்து ‘அரி’யென்று எம்பெருமான் திருநாமங்களை உச்சரித்து அந்நாளைத் தொடங்குகிறார்கள். இந்தப் பேரரவம், பெரிய சப்தம் உன் காதின் வழி உள்ளத்துக்குள் புகுந்து உள்ளத்தைக் குளிரச் செய்யவில்லையா? என்று கேட்கிறார்கள், வெளியில் இருந்து அழைக்கும் கோபியர்கள்.</p>
<p class="Text"><span class="char-style-override-7">‘முனிவர்கள்’</span> — மனத்தால் எண்ணித் தியான நிலையில் இருப்பவர்கள்.</p>
<p class="Text"><span class="char-style-override-7">‘யோகிகள்’</span> — யோகம் போன்ற செயல்களால் இறைவனை அடைய முயல்பவர்கள்.</p>
<p class="Text">ஒரு நயம், உள்ளே உறங்குபவர்கள் உறங்கினாலும் தியானம் செய்பவர்கள். வெளியே இருந்து அழைப்பவர்கள் பக்தியோகத்திலிருந்து பாடி, பேசி, வழிபட்டு இறைவனை அடைய எண்ணுபவர்கள்.</p>
<p class="Text">இப்படி அழைத்த அளவிலே அந்தப் பிள்ளைமைத் தன்மையுடைய முதல் வீட்டுப் பெண் இவர்களுடன் வந்து சேர்ந்து கொண்டாள். அடுத்த வீட்டிற்குச் செல்கிறார்கள்.</p>
<p class="Text para-style-override-6">திருப்பாவையில் ஆறு முதல் பதினைந்து பாடல்களில், பத்து ஆழ்வார்கள் எழுப்பப்படுவதாகக் கூறுவார்கள். ஆழ்வார்களை, ஆண்டாள் எழுப்புவதென்பது பொருந்தாது. பத்து வகையான ஆழ்வார்களுக்கொப்பான பக்தர்கள் குறிக்கப்படுகிறார்கள் என்று இந்த நூலில் அனுபவிக்கப்படுகிறது. ‘பிள்ளாய்’ என்றதால் பிள்ளைமை உணர்வுடன், <span class="char-style-override-3">‘உலகின் தலைவனான எம்பெருமானுக்கு என்ன நேருமோ’</span> என்று பல்லாண்டு பாடிய பெரியாழ்வாரை ஒத்த ஒரு பெண், இப்பாட்டில் எழுப்பப்படுகிறாள் என்று கொள்ளலாம்.<span></span></p>


<p class="Page-Break"> </p>
<p class="Heading" id="toc_marker-13">7. எங்கள் தலைவியே எழுந்திரு!</p>
<p class="Shlok">கீசுகீசென்று எங்கும் ஆனைச்சாத்தன் கலந்து</p>
<p class="Shlok">பேசின பேச்சரவம் கேட்டிலையோ? பேய்ப்பெண்ணே!</p>
<p class="Shlok">காசும் பிறப்பும் கலகலப்பக் கைபேர்த்து</p>
<p class="Shlok">வாச நறுங்குழல் ஆய்ச்சியர் மத்தினால்</p>
<p class="Shlok">ஓசை படுத்த தயிரரவம் கேட்டிலையோ?</p>
<p class="Shlok">நாயகப் பெண்பிள்ளாய்! நாராயணன் மூர்த்தி</p>
<p class="Shlok">கேசவனைப் பாடவும்நீ கேட்டே கிடத்தியோ?</p>
<p class="Shlok-1">தேசம் உைடயாய்! திறவேலோர் எம்பாவாய்.</p>
<p class="Text">(ஆனைச்சாத்தன் — பரத்வாஜ பட்சிகள்; காசு, பிறப்பு — அச்சுத்தாலி, ஆமைத்தாலி; தேசமுடைய — (தேசு—தேஜஸ்) மிகுந்த அழகுடையவளே)</p>
<p class="Text">எங்கள் குழுவுக்குத் தலைவியானவளே! நல்ல அழகுடையவளே! கீசுகீசென்று ஆனைச்சாத்தன் பறவைகள் ஆணும்—பெண்ணுமாய்த் தமக்குள் இன்பமாய்ப் பேசிக் கொள்ளும் பேச்சு உன் காதில் விழவில்லையா? பொழுது விடிந்ததை அறியாமல் பேய்த்தூக்கம் தூங்குகிறாயே! நறுமணம் பொருந்திய குழல்களை உடைய ஆயர் மகளிர் அச்சுத்தாலியும் ஆமைத்தாலியும் ஒலிக்கும்படி தமது கைகளை மாற்றி மாற்றி மத்தினால் தயிர் கடையும் பெரிய ஒலி உன் காதில் விழவில்லையா? உயிர்களின் உள்ளும் புறமும் நிறைந்துள்ள நாராயணன்; அழகிய வடிவுடையவன்; நமது ஆயர்பாடியில் கண்ணனாக வந்து, தன்னைக் கொல்ல கம்சன் விடுத்த ‘கேசி’ என்ற அரக்கனைக் கொன்று கேசவன் என்று பெயர் பெற்றவன். அவனது புகழை இந்த மார்கழி விடியற்காலையில் நாங்கள் பாடி வருவதைக் காதால் கேட்டும், கேளாதது போல் படுக்கையில் கிடக்கிறாயே! இது உன் பெருமைக்கு அழகல்ல. எழுந்து கதவைத்திற.</p>
<p class="Text">பகவானிடத்தில் பக்தி நிறைய உடையவள். அதனாலேயே பேய் போன்று பக்திப் பித்துப் பிடித்தவள். ஆழ்வார்களில் ஒருவருக்கு, ‘பேயாழ்வார்’ என்ற பெயர். தன்னைப் ‘பேயன்’ என்றே அழைத்துக் கொண்டார், குலசேகர ஆழ்வார். பக்தி இருந்தும் மறந்து உறங்குபவள் ஒருத்தி இங்கு எழுப்பப்படுகிறாள். இப்பாடலிலும் காலைக்காட்சிகள் வருணிக்கப்படுகின்றன.</p>
<p class="Text"><span class="char-style-override-7">‘கீசுகீசென்று.......... பேச்சரவம்’</span> — காதலில் இணைந்த பரத்வாஜ பட்சிகள். அவற்றின் பேச்சுக்கு அர்த்தமில்லை. (‘அநக்ஷரரஸம்’) மொழிகள் அவசியமில்லாத பிணைப்பு அவற்றுக்கிடையில். ‘கீச்—மூச்’சென்று கத்துகின்றன என்று நாம் பறவைகளின் சப்தத்தைக் குறிப்போம். அந்தக் ‘கீசுகீசு’ கவிதையாகி விடுகிறது, இந்தப் பாசுரத்தில்!</p>
<p class="Text"><span class="char-style-override-7">‘பேச்சரவம்’</span> — ‘ஓரிரண்டு பறவைகள் பேசினால் எனக்கு எப்படிக் கேட்கும்?’ என்றாளாம் உறங்குபவள்.</p>
<p class="Text">ஓரிரண்டல்ல, பல பறவைகள். ஓரிடத்திலல்ல, எங்கும். ‘பேச்சு’ என்ற நிலைமாறி ஒரே அரவமாகக் கேட்கிறதே என்கிறார்கள், தோழிகள்.</p>
<p class="Text"><span class="char-style-override-7">‘பேய்ப்பெண்ணே’</span> — “உனக்கு எல்லாம் தெரியும். வேண்டுமென்று தூங்குவது போல் பாசாங்கு செய்கிறாய். தூக்கப் பேயா உன்னைப் பிடித்துவிட்டது?”</p>
<p class="Text"><span class="char-style-override-7">‘காசும் பிறப்பும்... கேட்டிலையோ?’</span> — ஓர் அடையாளம் போதாதென்று பொழுது விடிந்ததற்கு வேறு அடையாளம் கூறுகிறார்கள். ஆனைச்சாத்தன் பறவைகளின் ஒலியாவது வீட்டிற்கு வெளியே கேட்பது. உன் வீட்டிற்கு உள்ளேயே ஒரு சப்தம் கேட்கும். ஆயர்பாடியில் எல்லா வீடுகளிலும் கேட்கும் சப்தம் அது. தயிர் கடைவது என்பது பாற்கடல் கடைவது போல இங்கே, அத்தனை வளம். தாங்கள் அணிந்துள்ள அச்சுத்தாலி, ஆமைத்தாலிகள், தயிர்கடையும் கைகள் மாற்றி மாற்றி வேகமாக அசைக்கப்படுவதால், கலகலவென்று சப்திக்கும் அந்தத் தயிர் அரவம் கேட்கவில்லையா?</p>
<p class="Text"><span class="char-style-override-7">‘வாச நறுங்குழல் ஆய்ச்சியர்’</span> — தயிர் கடைகிற ஆயாசத்தால் ஆய்ச்சியர்களின் அழகிய மலர்களைச் சூடியுள்ள மணமிக்க கூந்தல் கலைந்து, தயிரின் முடைநாற்றத்தை நறுமணமாக்குகிறது.</p>
<p class="Text">தயிரை மோராக்க விடமாட்டான், கண்ணன். அவனைப் பார்த்துக் கொண்டே தயிர் கடைகிறார்கள், கோபியர். அதனால் அவர்களது கைகள் சலித்துப் போகின்றன.</p>
<p class="Text">‘தயிர் கடைவது’ இந்தக் கோகுலத்தில் முப்பொழுதும் (காலை, பிற்பகல், இரவு) நடைபெறும் தொழில். ‘இது கொண்டு விடியற்காலம் என்று தெளிவது எப்படி?’ என்று உள்ளே படுத்திருப்பவள் கேட்டாளாம்.</p>
<p class="Text"><span class="char-style-override-7">‘நாயகப் பெண்பிள்ளாய்’</span> — எங்கள் குழுவுக்குத் தலைவியே! என்று அழைக்கிறார்கள். உனது செல்வச் செருக்கால்தான் இத்தனை அழைத்தும் பேசாமல் படுத்திருக்கிறாயோ?</p>
<p class="Text"><span class="char-style-override-7">‘நாராயணன் மூர்த்தி கேசவனைப் பாடவும்’</span> — திருப்பாவைப் பாசுரங்கள் நிறம் பெறுவதே எம்பெருமான் திருப்பெயர்களையும், அவனது கல்யாண குணங்களையும் பேசுவதால்தான். ‘நாராயணன்’ சகல உலகங்கள், உயிர்களின் உள்ளும் புறமும் நிறைந்தவன். பரதெய்வமான நாராயணன் மூர்த்திகரமான அழகிய வடிவம் பெற்றுக் கண்ணனாக வந்து கேசியைக் கொன்றுக் கேசவனானான். அந்தத் திவ்ய நாமங்களைப் பாடியதைக் கேட்டுமா உறங்குகிறாய்? மிகுந்த அழகுடையவளே! தாள் திறவாய் (கதவைத்திற).</p>
<p class="Text">இங்கு ஓர் அழகான குறிப்புத் தருகின்றனர், வியாக்கியானம் எழுதிய பெரியோர்கள்.</p>
<p class="Text">ஜனஸ்தானத்தில் கரதூஷணர்கள் பெரும்படையோடு வந்தபோது, இராமன் தனியனாய் நின்று போரிட்டான். ஒரு முகூர்த்த காலத்தில் அப்பெரும்படையை அழித்து, வெற்றி வீரனாக நின்ற இராகவனைச் சூழ்நிலையையும் மறந்து, ஓடிச்சென்று அணைத்துக் கொண்டாடி மகிழ்ந்தாள், சீதை.</p>
<p class="Text">அப்படி கேசி வதத்தைக் கூறினால், நீ ஓடி வருவாயென்று நாங்கள் கேசவன் பெயரைப் பாடினால், ‘கண்ணனுக்கு அரக்கபயம் ஒழிந்தது!’ என்று மார்பில் கைவைத்து, ‘நீ மேலும் உறங்க ஆரம்பித்துவிட்டாயே!’ என்று புறத்திருந்த தோழிகள் கூறினார்களாம்.</p>
<p class="Text para-style-override-6">இப்பாடலில், ‘பேய்ப்பெண், நாயகப் பெண் பிள்ளாய், தேசமுடையாய்’ என்ற சொற்களைக் கொண்டு ஆழ்வார்களில் தம்மை <span class="char-style-override-3">‘பேயனாய் ஒழிந்தேன், எம்பெருமானுக்கே யானும் ஒரு பேயனே!’</span> என்றெல்லாம் அழைத்துக் கொண்ட குலசேகராழ்வாரை நினைவூட்டி, ‘ஆழ்வார்கள் பதின்மரில் நடுநாயகமானவர் இவர்’ என்பதையும் கொண்டு, குலசேகராழ்வாருக்கு ஒப்பான ஒரு பக்தை இப்பாடலில் எழுப்பப்படுகிறாள் என்று கொள்ளலாம்.<span></span></p>


<p class="Page-Break"> </p>
<p class="Heading" id="toc_marker-14">8. உற்சாகமிக்கவளே! இன்னுமா உறக்கம்?</p>
<p class="Shlok">கீழ்வானம் வெள்ளென்று எருமை சிறுவீடு</p>
<p class="Shlok">மேய்வான் பரந்தனகாண் மிக்குள்ள பிள்ளைகளும்</p>
<p class="Shlok">போவான் போகின்றாரைப் போகாமல்காத்து, உன்னைக்</p>
<p class="Shlok">கூவுவான் வந்துநின்றோம்; கோதுகலம் உடைய </p>
<p class="Shlok">பாவாய்! எழுந்திராய்; பாடிப் பறைகொண்டு</p>
<p class="Shlok">மாவாய் பிளந்தானை, மல்லரை மாட்டிய</p>
<p class="Shlok">தேவாதி தேவனைச் சென்றுநாம் சேவித்தால்,</p>
<p class="Shlok-1">ஆவாவென்று ஆராய்ந்து அருளேலோர் எம்பாவாய்.</p>
<p class="Text">(கீழ்வானம் வெள்ளென்று — கிழக்கு வெளுத்தல்; சிறுவீடு — பனிப்புல் மேய்தல்; கோதுகலம் — குதூகலம், மகிழ்ச்சி; மாவாய் — கேசி என்ற குதிரை வடிவ அரக்கனது வாய்)</p>
<p class="Text">கண்ணனை எப்போதும் எண்ணிக் குதூகலமே வடிவான ஒரு பெண், இப்பாடலில் எழுப்பப்படுகிறாள்.</p>
<p class="Text">எப்போதும் மகிழ்ச்சி நிறைந்த பெண்ணே! கிழக்கு வெளுத்துவிட்டது. பனிப்புல் மேய்வதற்காக எருமைகளை அவிழ்த்துவிட்டு விட்டார்கள். பாவை நோன்புக்கென நீராட மிகுதியான நமது கூட்டத்தைச் சேர்ந்த பெண்கள், பாவை நோன்பு கொண்டாடும் இடத்திற்குப் புறப்பட்டுச் சென்று கொண்டிருக்கிறார்கள். அவர்களை நடுவில் நிறுத்தி, உன்னை அழைத்துச் செல்வதற்காக நாங்கள் வந்திருக்கிறோம்.</p>
<p class="Text">கேசி என்ற குதிரை வடிவில் வந்த அரக்கனை மாய்த்தவனும், சாணூரன், முஷ்டிகன் என்ற மல்லர்களை வென்று கொன்றவனும், தேவர்களுக்கெல்லாம் பெரிய தேவனுமான கண்ணனை நினைத்துப் பாடி, அவனைச் சென்றடைந்தால், அவன் நம் வருகையை அறிந்து, ‘வாருங்கள், வாருங்கள்’ என்று அழைத்து நாம் விரும்பிய பறையை (நலனை)த் தருவான். உறக்கத்தைக் கலைத்து எழுந்திரு.</p>
<p class="Text">இப்பாடலிலும் காலைக் காட்சிகள் இரண்டு குறிக்கப்படுகின்றன. ஒன்று கிழக்கு வெளுத்தல். மற்றொன்று எருமைகள் சிறுவீடு, அதாவது பனிப்புல் மேய்தல்.</p>
<p class="Text"><span class="char-style-override-7">‘கீழ்வானம் வெள்ளென்று’</span> — சூரிய உதயத்திற்கு முன்னது அருணன் உதயம். அதாவது கிழக்கு வெளுத்தல் என்பார்கள். ‘கிழக்கு வெளுத்துப் போச்சு; இன்னுமா தூக்கம்’ என்று கேட்பது வழக்கு. இங்குச் சிறப்பான ஒரு பொருள். அசேதனமான (அறிவில்லாத) கிழக்குகூட, ஞானம் பெற்றுவிட்டது — வெளுத்தது. உனக்கு இன்னும் அஞ்ஞானமா?</p>
<p class="Text">இப்படிக் கேட்ட அளவில், உள்ளே உறங்குபவள், “கிழக்கும் வெளுக்கவில்லை. மேற்கும் வெளுக்கவில்லை. நீங்கள் மதிமுக மடந்தையர். உங்கள் முகத்தை ஒருவர்க்கொருவர் பார்த்துக் கிழக்கு வெளுத்ததாகப் பிரமிப்புக் கொள்கிறீர்கள். உங்களுக்குத்தான் உறக்கமே கிடையாதே” என்றாளாம்.</p>
<p class="Text"><span class="char-style-override-7">‘எருமை சிறுவீடு மேய்வான் பரந்தனகாண்’</span> — “கண்ணெதிரே பார்! எருமைகள் பனிப்புல் மேய்வதற்காக அவிழ்த்துவிடப்பட்டு எங்கும் மேய்கின்றன. ஆயர் மகளான உனக்கு, இது விடிவதன் முன் நிகழ்வது என்பது தெரியுமே.” இதற்கும் அவள் பதில் சொன்னாளாம்— “உங்கள் முக அழகைக் கண்டு இருள் விலகுகிறது. நீங்கள் எருமைகள் என நினைத்துவிட்டீர்கள்” என்று. <span class="char-style-override-3">‘காரென்ன வரும் கருமேதிகள்’</span> என்பான் கம்பன்.</p>
<p class="Text">ஆண்டாள் கண்ணனிடம் கொண்ட பிரேம பக்தியால் எப்படி ஆயர்பெண்ணாகவே மாறி ஆயர்குல வழக்கங்களையெல்லாம் தெரிந்து கொண்டு பாசுரமிட்டாள் என்பதற்கு இது ஓர் எடுத்துக்காட்டு. பின்னால் நல்ல புல்தரைகளில் மேய்வதற்கு முன்பாக ‘பனிப்புல்’ மேய எருமைகளை அவிழ்த்துவிடுவர். அதனால், அதிகம் பால் கறக்கும் என்பது ஆயர்கள் அறிந்த ஒன்று.</p>
<p class="Text"><span class="char-style-override-7">‘மிக்குள்ள பிள்ளைகளும்’</span> — ஆயர்குடியிலே எல்லோரும் உறவினர்கள். பஞ்ச லட்சம் குடிப்பெண்கள். எனவே, தொகை மிகுதியானவர்கள். எல்லோரும் இளவயதினர்கள். பெண்பிள்ளைகள் என்பது பேச்சு வழக்கு.</p>
<p class="Text"><span class="char-style-override-7">‘போவான் போகின்றாரை’</span> — போவதே குறிக்கோளாய்ப் போகிறவர்கள், பாவை நோன்புக்குப் போவது தவிர வேறு சிந்தனையற்றவர்கள். (திருமலை யாத்திரை போன்றவற்றுக்குச் செல்லுகையில் அதனை ஓர் உல்லாசப் பயணமாகக் கொள்ளாமல், போவதே பயனாய் (பிரயோசனமாய்) இலட்சியப் பயணமாய் மேற்கொள்ள வேண்டும்.)</p>
<p class="Text"><span class="char-style-override-7">‘போகாமல்காத்து உன்னைக் கூவுவான் வந்துநின்றோம்’</span> — இலட்சியப் பயணத்தில் குறுக்கீடு தவறு. ஆனாலும், நீ இல்லாமல் அப்பயணம் நிறைவு பெறாது என்று உன்னை (கூப்பாடு போட்டு) அழைத்துச் செல்லவே வந்தோம். வந்தும் நீ கதவைத் திறக்கவில்லை. இந்தப் பனியில், வாயிலில் நிற்கின்றோம், உன் மேலுள்ள அன்பால். தோழிகளில் ஒருவர் குறைந்தாலும் அது குறைதானே?</p>
<p class="Text"><span class="char-style-override-7">‘கோதுகலம் உடைய பாவாய்! எழுந்திராய்’</span> — கண்ணனிடம் பக்தியில் திளைத்து, அம்மகிழ்ச்சியே வடிவானவள். எப்போதும் சிரிப்பும் பாட்டும் கூத்துமாயிருக்கும் நீ எப்படி உறங்குகிறாய் இன்று? (குதூகலம் — கோதுகலம்)</p>
<p class="Text"><span class="char-style-override-7">‘பாடிப் பறைகொண்டு’</span> — கண்ணனைத் துதித்துப் பாடுவோம். அதன் பலனை(பறை)ப் பெறுவோம். இது நிச்சயம். அன்றி, ‘பறை’ என்ற முழக்கும் கருவியையும் பெறுவோம்.</p>
<p class="Text"><span class="char-style-override-7">‘மாவாய் பிளந்தானை, மல்லரை மாட்டிய தேவாதி தேவனை’</span> — உனக்கும் எங்களுக்கும் பிரியமான கண்ணனைப் பாடிப் பரவப் போகிறோம். அதுதான் மார்கழி நோன்பு. கண்ணனை அழிக்க, குதிரை வடிவில் ‘ஆ’வென்று வாய் திறந்து வந்த, கம்சனால் அனுப்பப்பட்ட கேசி என்ற அரக்கனை, வாய்பிளந்து மாய்த்து, ‘கேசவன்’ என்று பெயர் பெற்றவன். அவன் கம்சன் நடத்திய ‘வில் வேள்வி’யில், தன்னுடன் மற்போருக்கு ஏவப்பட்ட முஷ்டிகன், சாணூரன் என்ற மல்யுத்த வீரர்களை வென்று கொன்ற வீரன். நம் கண்களுக்குக் கண்ணனாகத் தெரிபவன். உண்மையில் தெய்வங்களின் தலைவன், அவன்! இதை நீ அறியமாட்டாயா?</p>
<p class="Text"><span class="char-style-override-7">‘சென்றுநாம் சேவித்தால்’</span> — அவன் நம்மிடம் வரவேண்டி இருக்க இப்போது நாம் அவனிடம் செல்ல நேர்ந்துவிட்டது. (இறைவனை நாம் சென்று சேவிக்க வேண்டும். அவனை நோக்கி நாம் நாலடி நடந்தால் அவன் நம்மை நோக்கிப் பத்தடி நடக்கத் தயாராயிருக்கிறான். அவன் உறையும் பதிகளை, அதாவது திவ்ய தேசங்களைக் காலாற யாத்திரை சென்று வணங்க வேண்டும்.)</p>
<p class="Text"><span class="char-style-override-3">‘சென்று வணங்குமினோ சேணுயர் வேங்கடத்தை’</span> என்பார் திருமிழிசைப்பிரான். அவனே தேர்ந்தெடுத்துச் சென்று சேர்ந்த இடம், அது.</p>
<p class="Padal-1">‘பரன் சென்று சேர் திருவேங்கட மாமலை’ — திருவாய்மொழி.</p>
<p class="Text">சேவித்தல் — அது கைகூப்பலுமாகலாம். ஆயினும் உடல் முழுவதும் தரையில்பட விழுந்து வணங்குதலே சிறப்பு.</p>
<p class="Text"><span class="char-style-override-7">‘ஆவாவென்று ஆராய்ந்து அருளேலோர் எம்பாவாய்’</span> — நாம் அவனை நோக்கி வருவதைக் கண்டால் அவனால் வாளாவிருக்க ஒண்ணாது. ‘ஆ! வந்தீர்களா! வாருங்கள். வாருங்கள்’ என்று மிகுந்த பரிவுடன் எதிர்கொண்டு, நமக்கு வேண்டுவன எவையென்று ஆராய்ந்து அருள்வான். நாம் கேட்க வேண்டுமென்று அவசியமில்லை.</p>
<p class="Text">இறைவனிடம் நமக்குள்ள பாரிப்பு (பிரேமை) அதிகமா? அவன் நம்மிடம் காட்டும் பிரேமை அதிகமா? — என்றால் அவன் நம்மிடம் காட்டும் அன்புதான் அதிகம்.</p>
<p class="Text"><span class="char-style-override-3">‘என்னில் முன்னம் பாரித்து... விழுங்கினான்’</span> என்பார் நம்மாழ்வார்.</p>
<p class="Text">இப்பாட்டில் கிழக்கு வெளுத்ததைப் பாடியதால் அஞ்ஞான இருள்விலக வந்துதித்த, <span class="char-style-override-3">(‘வகுளபூஷண பாஸ்கரோதயம்’)</span> வகுளமலர் தரித்த நம்மாழ்வாரை நினைவுபடுத்தி, அத்தகைய ஒரு பெண் எழுப்பப்படுகிறாள் என்று கொள்ளலாம்.</p>
<p class="Text para-style-override-6">‘கிருஷ்ண குதூகலமே நம்மாழ்வாராக வடிவெடுத்தது’ என்பது வைணவர் கொள்கை. மத்தடிபட்டு, குறுங்கயிற்றால் கண்ணன் கட்டுண்டான் என்பதை எண்ணி மோகித்து (மயக்கமுற்று)க் கிடந்தவர் இவர்.<span></span></p>


<p class="Page-Break"> </p>
<p class="Heading" id="toc_marker-15">9. மாமன் மகளே! தூக்கம் போதாதா?</p>
<p class="Shlok">தூமணி மாடத்துச் சுற்றும் விளக்கெரியத்</p>
<p class="Shlok">தூபம் கமழத் துயிலணைமேல் கண்வளரும்</p>
<p class="Shlok">மாமான் மகளே! மணிக்கதவம் தாள்திறவாய்;</p>
<p class="Shlok">மாமீர்! அவளை எழுப்பீரோ? உன்மகள்தான்</p>
<p class="Shlok">ஊமையோ? அன்றிச் செவிடோ? அனந்தலோ?</p>
<p class="Shlok">ஏமப் பெருந்துயில் மந்திரப் பட்டாளோ?</p>
<p class="Shlok">மாமாயன் மாதவன் வைகுந்தன் என்றென்று</p>
<p class="Shlok-1">நாமம் பலவும் நவின்றேலோர் எம்பாவாய்.</p>
<p class="Text">(தூமணி — தூயமணிகள்; கண்வளரும் — உறங்கும்; அனந்தலோ — சோம்பலோ; ஏமம் — மந்திரம்)</p>
<p class="Text">மாமன்மகள் என்று கொண்டாடப்படுகிற, உறக்கத்தை ஒரு கலையாகவே அனுபவிக்கிற பெண், இப்பாசுரத்தில் எழுப்பப்படுகிறாள்.</p>
<p class="Text">எங்களது <span class="char-style-override-7">‘மாமான் மகளே!’</span> — தூய மணிகளால் செய்யப்பட்ட மாளிகையில் நாற்புறத்தும் விளக்குகள் எரிய, அகில் போன்ற புகை மணம் இனிது கமழ, துயில்வதற்கேற்ற படுக்கையில் அழகாகத் தூக்கத்தை, ஒரு கலையாகவே பயின்று உறங்கும் பெண்ணே, அழகான கதவுகளைத் தாழ்ப்பாள் நீக்கித் திறப்பாயாக. </p>
<p class="Text">மாமி! நீங்களாவது அவளை எழுப்பக் கூடாதா? உங்கள் மகள் ஊமையா? செவிடா? மிகுந்த சோம்பலா? யாராவது மந்திரம் போட்டு அவளை எப்போதும் உறங்கச் செய்து விட்டார்களா?</p>
<p class="Text">பெருமாயன், மாதவன், வைகுந்தன் என்று இறைவனது திருநாமங்கள் பலவற்றையும் கூறிக் கொண்டு வந்து வாசலில் நிற்கிறோம்.</p>
<p class="Text"><span class="char-style-override-7">‘தூமணி மாடம்’</span> — தூய்மையான (குற்றமற்ற) இரத்தினக் கற்களால் செய்யப்பட்ட மாளிகை. இங்கு ஓர் அழகான விளக்கம். பண்டைக் காலத்தில் அரசர்கள் தமது தேவிமார்களின் அந்தப்புரக் கட்டிடங்களில் அமைக்க சிறந்த மாணிக்கக் கற்களைக் கொண்டு வருவார்களாம். அங்கு உபயோகப்படாதென்று தள்ளப்பட்ட சிறு கற்களைக் கொண்டே அரசர்கள் தங்கள் அரண்மனையை அமைப்பார்களாம். அரசர்களுடையது ‘துவளில் மணிமாடம்’; அந்தப்புரங்கள் ‘தூமணி மாடம்’.</p>
<p class="Text"><span class="char-style-override-7">‘சுற்றும் விளக்கெரிய’</span> — தூய்மையான மணிகள் பதிக்கப் பெற்ற மாளிகையின் அழகை, நான்கு புறங்களிலும் மங்களமாக ஏற்றி வைக்கப்பட்ட விளக்குகள் மேலும் அழகு செய்கின்றன.</p>
<p class="Text"><span class="char-style-override-7">‘தூபம் கமழ’</span> — வாசனை ஊதுவத்தி, அகில் போன்ற பொருள்களை உபயோகிக்கும் போது ஒரு குறிப்பு. புகையைத் தவிர்த்து மணம் நிறைவதாக அவை இருத்தல் வேண்டும். வழிபாட்டில் இதனைக் கவனத்தில் கொள்ள வேண்டும். (திருமால் ஆலய அலங்காரத் திருமஞ்சன காலத்தில் சாம்பிராணி போன்ற புகைகளை நேரில் எம்பெருமானுக்குக் காட்டாது, துணியால் புகையை ஒற்றி மணத்தை மட்டும் அவனுக்குக் காட்டுவார்கள்.)</p>
<p class="Text"><span class="char-style-override-7">‘துயிலணைமேல் கண்வளரும்’</span> — எதிலும் ஒரு கலையழகு தேவை. படுக்கை ‘தூங்கு, தூங்கு’ என்று சொல்வதாக இருக்க வேண்டும். அழகு, மென்மை, குளிர்ச்சி ஆகிய தன்மைகள் அமைந்திருத்தல் அவசியம். அப்படிப்பட்ட படுக்கையில் இப்பெண் படுத்திருக்கிறாள். தூங்குவதுகூட ஓர் அழகு. கண்வளரும் — இது அருமையான சம்பிரதாயச் சொல். பெரியோர் உறங்குவதை, ‘கண்வளர்தல்’ என்றுதான் சொல்வார்கள். ஆழ்ந்த உறக்கமல்ல என்பது பொருள்.</p>
<p class="Text"><span class="char-style-override-7">‘மாமான் மகளே!’</span> — ஆயர்பாடியில் ஒருவர்க்கொருவர் எல்லோரும் உறவினர்கள். இவள் மாமன் மகள். இங்கு ஒரு நயம். ஆண்டாள் வேதியர் குலத்தில் பிறந்தும் ஆயர்குடியிலே ஒருத்தியாக ஆசைப்பட்டாளாம். இந்த ஆயர்குடியில் தனக்கு ஒரு பிறப்பு ஏற்பட்டதாகக் கற்பித்து, ‘மாமன் மகளே!’ என்றழைத்து ஆறுதல் கொள்கிறாளாம்.</p>
<p class="Text"><span class="char-style-override-3">‘திருவாய்ப்பாடியிலே ஒரு பிரகிருதி, சம்பந்தம் தனக்கு உஜ்ஜீவன ஹேதுவாக ஆண்டாள், ஆசைப்பட்டபடி’</span> என்பது அழகிய மணவாளப் பெருமாள் நாயனார் வியாக்கியான வரி.</p>
<p class="Text"><span class="char-style-override-7">‘மணிக்கதவம் தாள்திறவாய்’</span> — தூமணி மாடத்திற்கேற்ற மணிக்கதவு — உள்ளே இருப்பது வெளியே தெரியும்படியான மணிக்கதவம். அதன் தாளைத் திறந்துவிட வேண்டும். </p>
<p class="Text">நாங்கள் திறந்து வருவது சரியல்ல. நீயே திறந்து எங்களை வரவேற்க வேண்டும். அதுதான் முறை. நாங்கள் மணிக்கதவம் சாத்தி, குத்துவிளக்குகள் எரிய துயில் அணையில் எல்லோரும் காண உறங்குபவர்களல்ல. (உள்ளே இருப்பது வெளியே தெரியும்படி அமைந்திருக்கிறது இந்தத் தோழியின் இல்லம்.)</p>
<p class="Text"><span class="char-style-override-7">‘மாமீர் அவளை..... மந்திரப் பட்டாளோ?’</span> — உள்ளே மாமி — தோழியின் தாய் — கண்ணில் படுகிறாள். “அவள்தான் தூங்கினாலும் நீங்கள் எழுப்பலாகாதா? நாங்கள் இத்தனை அழைத்தும் தூங்கும் உங்கள் பெண், பதில்கூடச் சொல்லாமல் வாய் அடைத்துவிட்டதே! அவள் ஊமையா? செவிடா? செவிட்டு ஊமையா? மிகுந்த சோம்பல் அவளை ஆட்கொண்டுவிட்டதா? யாராவது மந்திரம் போட்டு அவளை எழுந்திருக்காமல் செய்து விட்டார்களா?”</p>
<p class="Text"><span class="char-style-override-7">‘மாமாயன் மாதவன்... நவின்றேலோர் எம்பாவாய்’</span> — இறைவனுடைய நாமங்களைச் சொல்வதே வாழ்வின் பேறு. பகவானின் பற்பல நாமங்களை (சகஸ்ரநாமங்கள் ஆயிரம்) கூறியும் நீ எழுந்திருக்கவில்லை என்பது குறிப்பு.</p>
<p class="Text para-style-override-6">தம் உள்ளே உள்ள இறைவனை, தம்மை எதிர்த்து மறுத்தவர்கள் காணும்படியாகக் காட்டிய ஆழ்வார் — திருமழிசை ஆழ்வார். திருக்குடந்தை ஆராவமுதனிடம் ஏற்பட்ட பரிமாற்றத்தால் — ஈடுபாட்டால் — அவர் ஆராவமுதாழ்வாராகவும், இவர் திருமழிசைப்பிரானாகவும் கொண்டாடப்படுபவர். திருமழிசையாழ்வாரை ஒத்த ஒரு பக்திக்காதல் கொண்ட பெண், இப்பாடலால் எழுப்பப்படுவதாக நாம் அனுபவிக்கலாம்.<span></span></p>


<p class="Page-Break"> </p>
<p class="Heading" id="toc_marker-16">10. தெளிவாக வந்து திறவம்மா கதவை!</p>
<p class="Shlok">நோற்றுச் சுவர்க்கம் புகுகின்ற அம்மனாய்!</p>
<p class="Shlok">மாற்றமும் தாராரோ, வாசல் திறவாதார்?</p>
<p class="Shlok">நாற்றத் துழாய்முடி நாராயணன் நம்மால்</p>
<p class="Shlok">போற்றப் பறைதரும் புண்ணியனால் பண்டொருநாள்</p>
<p class="Shlok">கூற்றத்தின் வாய் வீழ்ந்த கும்பகர்ணனும்</p>
<p class="Shlok">தோற்றும் உனக்கே பெருந்துயில்தான் தந்தானோ?</p>
<p class="Shlok">ஆற்ற அனந்தல் உடையாய்! அருங்கலமே!</p>
<p class="Shlok-1">தேற்றமாய் வந்து திறவேலோர் எம்பாவாய்.</p>
<p class="Text">(நாற்றத் துழாய் — மணம் நிறைந்த துளசி; கூற்றம் — யமன்; அனந்தல் — சோம்பல், களைப்பு; அருள்நலம் — சிறந்த ஆபரணம்; நாற்றம் — வாசனை; மாற்றம் — பதில்; அருங்கலமே — அரிய ஆபரணம்; தேற்றமாய் — தெளிவாக)</p>
<p class="Text">இந்தப் பாடலை, தனது நோன்பின் பெருமையால் கண்ணனைக் கையில் கனி போல அடைந்த ஒரு பக்திமிக்க பாவை எழுப்பப்படுகிறாள் என்றோ, தோழியர் பார்வையில், வேடிக்கையாகத் தூக்கத்தை நோன்பாகக் கொண்டு, அதையே சுவர்க்க போகமாக எண்ணி உறங்குபவள் எழுப்பப்படுகிறாள் என்றோ கொள்ளலாம்.</p>
<p class="Text">“நோன்பின் பலன் கைவரப் பெற்று, அதன் விளைவாகச் சுவர்க்கத்தையே அடைகின்ற பெண்ணே (உறக்கமாகிய நோன்பை விரதமாகக் கைக்கொண்டு, அந்தச் சுவர்க்கத்தினுள்ளேயே புகும் பெண்ணே) வாயில் கதவைத்தான் திறக்கவில்லை. வாயைத் திறந்து பதில் கூடவா சொல்லக் கூடாது! மணம் நிறைந்த திருத்துழாய் (துளசி) மாலையை முடியில் அணிந்த நாராயணன், நமது போற்றுதலை ஏற்றுப் பலனை வழங்குகின்ற புண்ணியன். முன்னொரு காலத்தில் யமனுக்கு இறையாகிப் போன கும்பகர்ணன், உன்னுடன் தூக்கப் போட்டிக்கு வந்து தோற்று, பெரிய தூக்கத்தைத் தனது தோல்வியின் அடையாளமாக உனக்கு வழங்கிவிட்டானா, என்ன?</p>
<p class="Text">மிகுந்த சோர்வும் சோம்பலும் ஏன் உனக்கு? குழுவுக்கு ஒப்பற்ற அணிகலனானவள் அல்லவா நீ! படுக்கையைவிட்டுத் தெளிவுடன் எழுந்து வந்து கதவைத்திற” என்று வெளியில் நின்ற தோழியர் உள்ளே படுத்திருப்பவளை அழைக்கிறார்கள்.</p>
<p class="Text"><span class="char-style-override-7">‘நோற்றுச் சுவர்க்கம் புகுகின்ற அம்மனாய்!’</span> — நோன்பின் காரணமான சுவர்க்கம் கிடைத்தல் உறுதி. ஆனால் உன் பக்தி வலைப்பட்டு அருள் செய்யக் காத்திருக்கிறான், கண்ணன். சுவர்க்கம் உன் கையிலேயே உள்ளது. இதுவன்றி எல்லோரும் தவம் முதலிய நோன்புகள் நோற்றுச் சுவர்க்கம் செல்ல முற்படுவார்கள். ‘நீ எந்தச் சுவர்க்கத்திற்குப் போக இப்படி ஓயாத தூக்க நோன்பை நோற்கிறாய்?’ என்று தோழிகள் வேடிக்கையாகக் கேட்பதையும் பாடல் குறிக்கின்றது.</p>
<p class="Text"><span class="char-style-override-7">‘மாற்றமும் தாராரோ, வாசல் திறவாதார்?’</span> — வாசலைத்தான் திறக்கவில்லை. வாயையுமா திறக்கக் கூடாது? ஒரு வார்த்தை பதில் சொல்லக் கூடாதா? ‘வாசல் செம்மினால், வாயும் செம்ம வேண்டுமோ?’ என்பவை வியாக்கியான வரிகள். தூக்கக் கலக்கம், எழுந்துவர மனமில்லை, பதிலாவது சொல்லக் கூடாதா?</p>
<p class="Text"><span class="char-style-override-7">‘நாற்றத் துழாய்முடி நாராயணன்’</span> — பிறக்கும் போதே வாசனையுடன் பிறப்பது திருத்துழாய் (துளசி). அதனிடம் எம்பெருமானுக்கு மிகுந்த ஆசை. ‘இருந்த மண்ணாகிலும் கொண்டு வீசுமினே’ என்று சொல்லுமளவுக்குத் துளசி விளைந்த மண்ணும் புனிதமானது.</p>
<p class="Text">திருத்துழாயை எம்பெருமான் தனது திருவடிகளில் மட்டுமல்லாது திருமுடியிலும் ஏற்றி மகிழ்வான். துளவத் தொண்டு உயர்ந்தது. <span class="char-style-override-3">‘துளவத் தொண்டாய தொல்சீர்த் தொண்டரடிப் பொடி’</span> என்று தம்மை அழைத்துக் கொள்வார் ஆழ்வார். ஸ்ரீமந் நாராயணன், உலகெங்கும் பரந்தவன் — உலகிலே உறைபவன்.</p>
<p class="Text"><span class="char-style-override-7">‘நம்மால் போற்றப் பறைதரும் புண்ணியனால்’</span> — உலகின் தலைவனான அந்தச் சர்வேசுவரன் நம்மிடம் எதையும் எதிர்பார்க்கவில்லை. பச்சையாக அவனைப் போற்றி, வணங்கினால் போதும். வேண்டும் பலன்களை அள்ளித் தருபவன். அவனே புண்ணிய வடிவினன். ‘தீர்த்தன்’ என்றே அவனுக்குப் பெயர். அவன் திருவடி தீர்த்தம் கங்கையாயிற்று. ‘பழமையான தருமமே கண்ணன் வடிவு கொண்டது. தருமத்தின் மனித உருவம் இராமன்’ <span class="char-style-override-3">(‘க்ருஷ்ணம் தர்மம் ஸநாதநம்’, ‘ராமோ விக்ரஹவாந் தர்ம:’)</span> என்று தருமத்தின் வடிவங்களாகவே அவதாரம் செய்தவர்கள் கண்ணனும் இராமனும்.</p>
<p class="Text">அப்படிப்பட்ட கண்ணனிடம் செல்வதற்காக நாங்கள் கீர்த்தனம் பாடி வந்து கொண்டிருக்கிறோம்.</p>
<p class="Text">இங்கு நாராயணனான கண்ணன், இந்தப் பெண் வீட்டிற்கு வந்து சென்றிருக்கிறான் என்றும், அவன் வந்து சென்ற மணமே துழாய் மணமாகப் பரவி இருப்பது எங்களுக்குத் தெரியும் என்றும் பள்ளி எழுப்பும் பெண்கள் கூறுவதாக வியாக்கியானம் அனுபவிக்கிறது.</p>
<p class="Text"><span class="char-style-override-7">‘பண்டொருநாள்... தந்தானோ’</span> — முன்பொரு காலத்தில் இலங்கையில் இராவண சகோதரனான கும்பகர்ணன் வாழ்ந்தான். அவன் ஆறு மாதம் உறக்கம் என்ற வரத்தைப் பெற்றிருந்தான். அவனை யுத்தத்தில் வென்ற இராமனேகூடத் தூக்கப் போட்டி என்று வந்திருந்தால் தோற்றுத்தான் போயிருப்பான்! ஆனால், உங்களிருவருக்குள் நடந்த போட்டியில் தூக்கத்தில் நீ கும்பகர்ணனை வென்றுவிட்டாய்! தோற்றவர்கள் வென்றவர்களுக்குத் தங்கள் தோல்வியின் அடையாளமாகப் பரிசு தருவார்கள். கும்பகர்ணன் தனது பெருந்துயிலைப் பரிசாக உனக்குத் தந்துவிட்டான். உன் துயிலுடன், அவனது பெருந்துயிலும் சேர்ந்து நீ இப்படி உறங்குகிறாய். இனி, ‘தூக்கத்திற்கு கும்பகர்ணன் இல்லையே’ என்ற கவலை வேண்டாம். நீ இருக்கிறாய்! ‘கூற்றத்தின் வாய்வீழ்ந்த’ — அரக்கனான கும்பகர்ணன், அண்ணனுக்கு நீதிகளை எடுத்துச் சொல்லி, அவனைத் திருத்த முயன்றான். ‘விதி, பிடர் பிடித்து உந்துகின்றது’ என்று தன் முடிவை அறிந்தவன், அவன்.</p>
<p class="Text"><span class="char-style-override-7">‘ஆற்ற அனந்தல் உடையாய்! அருங்கலமே! தேற்றமாய் வந்து திறவேலோர் எம்பாவாய்’</span> — மிகுந்த சோம்பல் உடையவளாயிருக்கிறாய்! எங்கள் குலத்திற்கு அருமையான ஆபரணம் போன்றவள் நீ. படுக்கையிலிருந்து தெளிவாக எழுந்து வந்து கதவைத்திற. லௌகிக வாழ்வில் படுக்கையை விட்டு எழுந்தபடியே செயல்களில் இறங்கலாகாது. ஆடை திருத்தி, முகம் கழுவி, வீடு தேடி வருவோரை நாகரிகத்துடன் எதிர்கொள்ள வேண்டும் என்ற குறிப்பும் நாம் அறியத்தக்கது.</p>
<p class="Padal-1">‘பொன் தோள் வரைமார்பில் பூந்தண் துழாய் அன்று</p>
<p class="Padal-1">திருக்கண்டு கொண்ட திருமாலே’</p>
<p class="Text-1">என்றும்,</p>
<p class="Padal-1">‘மனத்துள்ளான் மாகடல் நீருள்ளான் மலராள்</p>
<p class="Padal-1">தனத் துள்ளான் தண் துழாய் மார்பன்’</p>
<p class="Text-1 para-style-override-6">என்றும், நாற்றத் துழாய் முடி நாராயணனையே நோற்றுத் தவமிருந்த பேயாழ்வார் போன்றதொரு பெண், இப்பாடலால் எழுப்பப்படுகிறாள் என்றும் கொள்ளலாம்.<span></span></p>


<p class="Page-Break"> </p>
<p class="Heading" id="toc_marker-17">11. புனமயிலே! போதும் உறக்கம்!</p>
<p class="Shlok">கற்றுக் கறவைக் கணங்கள் பலகறந்து</p>
<p class="Shlok">செற்றார் திறலழியச் சென்று செருச்செய்யும்</p>
<p class="Shlok">குற்றமொன் றில்லாத கோவலர்தம் பொற்கொடியே!</p>
<p class="Shlok">புற்றரவு அல்குல் புனமயிலே போதராய்</p>
<p class="Shlok">சுற்றத்துத் தோழிமார் எல்லாரும் வந்துநின்</p>
<p class="Shlok">முற்றம் புகுந்து முகில்வண்ணன் பேர்பாட</p>
<p class="Shlok">சிற்றாதே பேசாதே செல்வப் பெண்டாட்டி, நீ</p>
<p class="Shlok-1">எற்றுக்கு உறங்கும் பொருளேலோர் எம்பாவாய்.</p>
<p class="Text">(கற்றுக் கறவை — கன்றாகிய கறவை; கணங்கள் — கூட்டங்கள்; செற்றார் — பகைவர்; புற்றரவு — புற்றுள் பாம்பு; சிற்றாது — அசையாது)</p>
<p class="Text">கண்ணனை எண்ணி நோற்காமல், ‘அவன்தான் நம்மை எண்ணி நோற்று இங்கு வரட்டுமே’ என்றெண்ணி, எல்லாவற்றிலும் சிறந்தவளான ஒரு பக்திப் பெண் இப்பாசுரத்தில் எழுப்பப்படுகிறாள்.</p>
<p class="Text">எல்லாமே கன்றுகள் போல இளமையான பசுக்கூட்டங்கள் பலவற்றைக் கறப்பதில் ஈடுபட்டுள்ளவர்களும், பகைவர்கள் வந்துவிட்டால், அவர்கள் இருக்கும் இடத்திற்குச் சென்று அவர்களது திறமை அழியும்படி போர் புரிய வல்ல, குற்றமற்ற போர் வீரர்களைப் பெற்ற ஆயர் குலத்தில் இருந்து வந்த பொன் கொடி போன்றவளே!</p>
<p class="Text">“புற்றிலே உள்ள நாகத்தின் படம் போன்ற மறைவிடத்தையும், காட்டில் உலவும் மயில் போன்ற சாயலையும் உடையவளே, எழுந்து வா. நமது ஆயர்குடிப் பெண்கள் எல்லோரும் உன் வீட்டு முற்றத்திலே கூடி, மேக நிறத்தனான கண்ணனது திருப்பெயர்களைக் கூறிப் பாடி மகிழ்கிறோம். நீயோ அசையவும் இல்லை. வாய்திறந்து பேசவும் இல்லை. அப்படி என்ன பெருஞ்செல்வமடி (பெருஞ்சோம்பல்) உனக்கு? இந்த உறக்கத்தில் உனக்கு என்ன அத்தனை ஈடுபாடு? எழுந்து வா” என வெளியில் உள்ள கோபியர், உள்ளே உறங்கும் பெண்ணை எழுப்புவதாக அமைந்துள்ள அருமையான பாடல் இது.</p>
<p class="Text">‘பொற்கொடி’, புனமயில்’, ‘செல்வப் பெண்டாட்டி’ என்றெல்லாம் புகழும்படியான அழகு வாய்ந்தவள், உறங்கும் இந்தப் பெண்.</p>
<p class="Text"><span class="char-style-override-7">‘கற்றுக் கறவை’</span> — ஆயர் பாடியில் கண்ணன் வந்த பின்பு கிழமாடுகள் கிடையாது. பால் மறத்துப் போனவையும் இல்லை; எல்லாமே இளம் பருவத்தவை; கறப்பவை; கன்றாகிய கறவைகள். கண்ணனுக்குக் கன்றுகளிடத்திலே அத்தனை ஈடுபாடு. <span class="char-style-override-3">‘கன்று மேய்த்து இனிதுகந்த காளாய்’</span> என்பார் திருமங்கை மன்னன்.</p>
<p class="Text"><span class="char-style-override-3">‘திவத்திலும் பசுநிரை மேய்ப்புவத்தி’</span> — பரமபதத்தில்கூட மாடு மேய்க்கும் விருப்பம் அவனுக்கு.</p>
<p class="Text">கன்றுகள் ஓட வேண்டி செவியில் கட்டெறும்பை விட்டு, அவற்றுடன் குறும்பு செய்வான் கோபாலன்.</p>
<p class="Text"><span class="char-style-override-7">‘கணங்கள் பலகறந்து’</span> — அப்படி ஒன்றல்ல; பல. ஒரு மாட்டைக் கறப்பதே பெரிய கடினமான வேலை, அருங்கலை. அப்படிப் பல மாடுகளைத் தனி ஒருவனாகவே கறக்கும் கலைவல்ல ஆயர்கள் உள்ள ஊர் இது. ‘எம்பெருமான் ஒருவனே எல்லா ஆத்மாக்களையும் அடக்கி ஆள்வது போல.’</p>
<p class="Text"><span class="char-style-override-7">‘செற்றார் திறலழிய’</span> — பால் கறப்பவர்கள்தானே! என்று எண்ண ஒண்ணாது, விரோதிகள் படையெடுத்து வந்தால் அப்படியே பால் குவளையைக் கீழே போட்டுவிட்டுப் படைக்கலம் ஏந்திப் புறப்படுவர்.</p>
<p class="Text"><span class="char-style-override-7">‘செற்றார்’</span> — விரோதிகள். ஆயர்களுக்கு விரோதிகள் யாருமில்லை. கண்ணனின் விரோதிகளே அவர்களது எதிரிகள்.</p>
<p class="Text"><span class="char-style-override-7">‘சென்று செருச்செய்யும் குற்றமொன் றில்லாத கோவலர்தம் பொற்கொடியே’</span> — குற்றமற்ற வீரம் உடையவர்கள் ஆயுதமற்றவரோடு போரிட மாட்டார்கள். விரோதி வரப் பார்த்திருக்க மாட்டார்கள். அவர்கள் இருக்கும் இடம் சென்று போரிட்டு வெற்றி பெறுவார்கள்.</p>
<p class="Text">அப்படிப்பட்ட கோவலர்—கோபாலர்களின் குடியில் வந்த பொற்கொடி இவள். ஜனக குலத்திற்குச் சீதை போலே, ஊருக்கு ஒரு பெண். கொடி போன்ற இடை உடையவள். <span class="char-style-override-3">‘பொய்யோ எனும் இடையாள்’, ‘நுண்மருங்குல்’ (கம்பன்)</span>. கொடி எனில் சுற்றிப் படரக் கொம்பு வேண்டும் — கண்ணனாகிய கொழுகொம்பைத் தேடி நிற்பவள்.</p>
<p class="Text"><span class="char-style-override-3">‘கோல் தேடி ஓடும் கொழுந்ததே போன்றதே மால் தேடி ஓடும் மனம்’</span> — பூதத்தாழ்வார்</p>
<p class="Text"><span class="char-style-override-3">‘ஆவிக்கோர் பற்றுக் கொம்பு நின்னலால் அறிகிலேன் யான்’</span> — நம்மாழ்வார்</p>
<p class="Text"><span class="char-style-override-7">‘புற்றரவு அல்குல் புனமயிலே போதராய்’</span> — நாகம் வெளியே வந்தால், மண் முதலிய அழுக்கு படுகிறது. புற்றுக்குள்ளே தூய்மையாகப் பளபளப்புடன் விளங்குகிறது. அப்படிப்பட்ட நாகத்தைப் போன்ற மறைவிடம் உடையவள். புலனடக்கத்தைக் குறிப்பது இது.</p>
<p class="Text">பொற்கொடி, புற்றரவு அல்குல் என்று அவயவ அழகைக் கூறியவர்கள், சமுதாய சோபையை (பொது அழகை)க் கூறுகிறார்கள், இனி.</p>
<p class="Text"><span class="char-style-override-7">‘புனமயில்’</span> — சோலையில் தோகை விரித்து உலவும் மயில் போன்ற சாயல் உடையவள் இவள்.</p>
<p class="Text"><span class="char-style-override-7">‘போதராய்’</span> — அந்த மயில் நடையை நாங்கள் காண நடந்து வந்து கதவைத் திறக்க வேண்டும்.</p>
<p class="Text"><span class="char-style-override-7">‘சுற்றத்துத் தோழிமார் எல்லாரும் வந்து’</span> — ஆயர்பாடியில் எல்லோருமே உறவினர்கள். எனவே அனைவரும் சுற்றத்தார். கிராமம் முழுவதும் உறவினராய்க் கொண்ட ஊர்கள் இன்றும் உண்டு.</p>
<p class="Text"><span class="char-style-override-7">‘நின்முற்றம் புகுந்து முகில்வண்ணன் பேர்பாட’</span> — வீட்டுவாசலில் வந்தவர்களை ‘வா’ என அழைக்க வேண்டாமா? நீ புனமயில், உனக்கேற்ற முகில் வண்ணன் அவன். மேகமான அவன் பெயரை நாங்கள் கூறுகிறோம் (பாடுகிறோம்). அவன் பெயரைக் கூறுவது வீடுபேற்றையே தரும். ‘பாடீர் அவன் நாமம் வீடே பெறலாமே’ (திருவாய்மொழி).</p>
<p class="Text"><span class="char-style-override-7">‘சிற்றாதே பேசாதே’</span> — அவன் பெயர் கேட்டால் நெஞ்சுருகிக் கண்கள் பனிக்க நிற்கும், சோரும் என்ற மெய்ப்பாடுகள் தோன்றும். நீயோ அசையாமல் கிடக்கிறாய். வாய்திறந்தும் பேசவில்லை. ‘அடியார் குழாங்களை உடன் கூடுவது என்று கொலோ’ என்று இந்தக் குழாத்தை நீ எதிர்பார்த்துக் கண்கள் பனித்திருக்க வேண்டும். ஆனால், நீ மனத்திற்குள்ளே கண்ணனை எண்ணி, அந்த இன்பத்திலேயே திளைத்துக் கொண்டிருக்கிறாயா?</p>
<p class="Text"><span class="char-style-override-7">‘செல்வப் பெண்டாட்டி’</span> — நீ எல்லா வகையாலும் அவனுக்கேற்றவள்தான். அதற்காக எங்களை விட்டுத் தனியாக இப்படி இருக்கலாமா? எங்களுடன் சேர்ந்து அவனைக் காண வரவேண்டாமா?</p>
<p class="Text"><span class="char-style-override-7">‘நீ எற்றுக்கு உறங்கும் பொருள்’</span> — “உன் உறக்கத்தில் பொருளே இல்லை. உடன் எழுந்து வா; நீ அவனுக்கு உகந்தவளாக இருந்தாலும், உங்கள் இருவருக்கும் தொண்டு செய்யவாவது நாங்கள் வேண்டும்” என அழைக்கிறார்கள் இப்பாசுரத்தில்.</p>
<p class="Padal-1">‘மாதவனே என்னும் மனம் படைத்து</p>
<p class="Padal-1">மற்றவன்பேர் ஓதுவதே நாவினால் ஓத்து’</p>
<p class="Text-1">(ஓத்து — வேதம்)</p>
<p class="Padal-1">‘மணிவண்ணன் பாதமே நீ மறவேல் நெஞ்சமே நினை’</p>
<p class="Padal-1">‘என்றன் அளவன்றால் யானுடைய அன்பு’</p>
<p class="Text-1 para-style-override-6">என்றெல்லாம் பாடிப்பரவிய பூதத்தாழ்வாரை ஒத்த பக்திப் பரவசமான ஒரு பெண், இப்பாடலில் எழுப்பப்படுகிறாள் என்று கொள்ளலாம்.<span></span></p>


<p class="Page-Break"> </p>
<p class="Heading" id="toc_marker-18">12. மனத்துக்கினியானைப் பாட மகளே! எழுந்திரு!</p>
<p class="Shlok">கனைத்திளங் கற்றெருமை கன்றுக்கு இரங்கி</p>
<p class="Shlok">நினைத்து முலைவழியே நின்றுபால் சோர</p>
<p class="Shlok">நனைத்துஇல்லம் சேறாக்கும் நற்செல்வன் தங்காய்!</p>
<p class="Shlok">பனித்தலை வீழநின் வாசற்கடை பற்றிச்</p>
<p class="Shlok">சினத்தினால் தென்னிலங்கைக் கோமானைச் செற்ற</p>
<p class="Shlok">மனத்துக் கினியானைப் பாடவும்நீ வாய்திறவாய்!</p>
<p class="Shlok">இனித்தான் எழுந்திராய் ஈதென்ன பேருறக்கம்</p>
<p class="Shlok-1">அனைத்து இல்லத்தாரும் அறிந்தேலோர் எம்பாவாய்.</p>
<p class="Text">(கற்றெருமை — கன்றாகிய இளைய எருமை; நற்செல்வன் — தொண்டாகிய சிறந்த செல்வமுடையவன்; மனத்துக்கினியான் — இராமன்)</p>
<p class="Text">(கண்ணனது அருமைத் தோழன் ஒருவனது தங்கை இப்பாடலில் எழுப்பப்படுகிறாள்.)</p>
<p class="Text">கன்றைப் பிரிந்த எருமை, தன் கன்றை நினைத்து கனைத்து, அந்த நினைப்பால் தனது காம்புகளிலிருந்து விடாது  பால்  பொழிவதால்,  வீடெல்லாம்  பால் வெள்ளமிட்டுச் சேறாகிக் கிடக்கிற வீட்டின் தலைவனான, பெருஞ்செல்வத்தைப் பெற்றிருப்பவனது தங்கையே! முன்பு பெருங்கோபத்தால் தென்னிலங்கை மன்னனான இராவணனை அழித்தொழித்த மனத்திற்கு இனியவனான இராமபிரானைப் புகழ்ந்து, மார்கழி மாதப் பனி தலையில் விழுந்து கொண்டிருக்க, நாங்கள் உன் வீட்டு வாயிலில் கீர்த்தனம் செய்வதைக் கேட்டும் நீ உறங்கலாமா? கதவைத்திற. பொழுது விடிந்து இன்னும் நீ உறங்குவது எல்லா வீட்டாருக்கும் தெரிந்துவிட்டது. இனியாவது எழுந்திரு. என்ன இது? பெரிய உறக்கம்?</p>
<p class="Text"><span class="char-style-override-7">‘கனைத்திளங் கற்றெருமை கன்றுக்கு இரங்கி’</span> — முன்பாடலில் சொன்னது போன்றே, பசுவாகினும் எருமையாகினும் கிழடு இல்லை. இளையவைதான் உண்டு. (கண்ணன் கரம்பட்ட காரணத்தால்) கன்று பால் இன்றி என்ன பாடுபடுகிறதோ என்று தாய் எருமை நினைத்து, அந்த நினைப்பாலே கனைக்கிறது. நினைப்பே பால் சொரிய வைக்கிறது. எம்பெருமானின் உயிர்கள் என்ன பாடுபடுகிறார்களோ? என்று இரக்கம் கொள்வது, ‘வாத்ஸல்யம்’ என்ற சிறந்த குணம். வத்ஸம் — கன்றினிடம் தாய் கொள்ளும் பாசம். மனித குலத்தைவிட, மேம்பட்ட இந்த குணம் கறவைகளிடம் உண்டு. மேகமாவது கடலிலிருந்து நீரை முகக்க வேண்டும், மழை பெய்ய. எருமை, பசுவுக்கு நினைப்பே போதும் பால் சுரக்க. <span class="char-style-override-3">‘பால் நினைந்தூட்டும் தாயினும் சாலப்பரிந்து’ </span>என்பார் மணிவாசகர்.</p>
<p class="Text"><span class="char-style-override-7">‘நினைத்து முலைவழியே நின்றுபால் சோர நனைத்துஇல்லம் சேறாக்கும்’</span> — இப்படிப் பால் கறப்பாரின்றி நினைப்பாலே பால் சுரந்து பெருகுவதால், வெள்ளமிட்டு வீடெல்லாம் பால் சேறாகி விடுகிறது. அத்தனை வளமை அந்த வீட்டில், ஊரில்!</p>
<p class="Text"><span class="char-style-override-7">‘நற்செல்வன் தங்காய்’</span> — செல்வத்திற்கே ‘மாடு’ என்று பெயர். கால்நடையின் அளவால் செல்வத்தைக் கணக்கிட்ட காலம், அது. முத்திறம் — பசு, எருமை, ஆடு எவருக்கு அதிகமோ அவர்களே செல்வர்கள். அத்துடன் இந்த வீட்டின் தலைவன் கண்ணனின் தோழன். இராகவனுக்கு இளைய பெருமாள் போலே, கண்ணனுக்கு இவன். கைங்கரியச் செல்வன். தொண்டுச் செல்வமே, வைணவத்தில் பெறற்கரிய செல்வம். அந்தப் பெருமிதத்தில்தான் அவனது தங்கை தோழியர் வந்தும் உறங்கிக் கொண்டிருக்கிறாள்!</p>
<p class="Text">இங்கு ஓர் அழகான குறிப்பு. இத்தொடர் திருப்பாவை பாடிய ஆண்டாளையே நினைவூட்டும் ஓர் அழகான தொடர். தமது மனம்—வாக்கு—காயங்களால் திருமால் நெறிக்குப் பெருந்தொண்டாற்றியவர் இராமாநுஜர். ஆண்டாளுக்கு மிகவும் பிற்பட்ட காலத்தில் அவதரித்தார். ஆனால், வைணவ உலகம் இவரை, ஆண்டாளின் தமையனாராகப் போற்றி மகிழ்கிறது.</p>
<p class="Text"><span class="char-style-override-3">‘பெரும்பூதூர் மாமுனிக்குப் பின்னானாள் வாழியே’</span> என்பது ஆண்டாள் வாழி திருநாமம். அந்த நற்செல்வரின் தங்கை ஆண்டாள்.</p>
<p class="Text"><span class="char-style-override-7">‘பனித்தலை வீழநின் வாசற்கடை பற்றி’</span> — வெளியே வந்துள்ள பெண்கள் மார்கழிக் குளிரிலே வந்துள்ளார்கள். பனி பெய்து கொண்டிருக்கிறது. அதையும் பொருட்படுத்தாது உன் வாயிற்படியில் வந்து நிற்கிறோம். உள்ளே அழைத்துப் பனி வாடையினின்று நீங்க எங்களை அழைக்கவில்லை. மேலே பனி வெள்ளம். கீழே பால் வெள்ளம். உள்ளத்திற்குள் கண்ணனை எண்ணி மால் வெள்ளம்.</p>
<p class="Text"><span class="char-style-override-7">‘சினத்தினால் தென்னிலங்கைக் கோமானைச் செற்ற மனத்துக் கினியானைப் பாடவும்நீ வாய்திறவாய்’</span> — பனியில் நிற்பது மட்டுமல்ல; எம்பெருமானது பெயர்களையும், அவனது புகழையும் பாடுகிறோம். உன் காதில் விழவில்லையா? இராமாயணத்தைப் பாடுகிறோம். மிகுந்த கோபத்தால், ‘முக்கோடி வாழ்நாள் முயன்றுடைய பெருந்தவம்’ பெற்றிருந்த தென்னிலங்கை மன்னவனான இராவணனை அழித்தொழித்த இராகவனின் பெருமையை மனத்திற்கினியவனான அவனது புகழைப் பாடுகிறோம். கண்ணனிடம் அளவற்ற பக்தி உள்ளவள், உறங்குபவள். ‘கண்ணன் ஊரில் இராமனைப் பற்றி யார் பாடுவது?’ என்று துணுக்குற்றாவது அவள் எழுந்து விடுவாள் என்று எதிர்பார்த்தார்களாம்.</p>
<p class="Text">‘சினம்’ — தாயையும் தந்தையும் பிரித்தவன் என்ற கோபம். இந்தக் கண்ணன் இருக்கிறானே அவன் கண்ணுக்குத்தான் அழகன். பெண்களை, பிரிவாற்றாமைத் துயர்தந்து வாட்டுவதில் மகிழ்ச்சி அடைபவன்; இராமன் அப்படியல்ல. சீதையைப் பிரிந்து ஒரு கணமும் வாழ முடியவில்லை என்று கூறியவன். மனத்திற்கு இனிமையான அவன் சரிதம் பாடுகிறோம்.</p>
<p class="Text">இராமனுக்கு ‘மனத்துக்கு இனியான்’ என்ற அடைமொழி ஆண்டாளால் தரப்படுகிறது. தந்தை தசரதருக்கு அவனிடத்தில் உயிர். கோசலை, ஏன், கைகேயிகூட அவனிடத்தில் மிகுந்த பாசம் கொண்டவள். இலக்குவன் அவனைக் கணமும் பிரியமாட்டான். பரதனுக்கோ அவன் தந்தையினும் மேம்பட்டவன். அயோத்தி மக்களோ, ‘உண்ணும் நீரினும் உயிரினும் அவனை உகப்பவர்கள்’. விசுவாமித்திரர் மற்றும் தண்டக முனிவர்கள் அனைவரையும் கவர்ந்தவன்.</p>
<p class="Text">அவன், ‘ஏழை, ஏதலன், கீழ் மகன்’ என்று பாராது குகனோடு நட்புக் கொண்டவன். ‘உன் பகைவர்—என் பகைவர்’ என்று வானரன் சுக்ரீவன் மற்றும் அடைக்கலம் புகுந்த வீடணன் அனைவர்க்கும் மனத்துக்கினியான். பறவையான ஜடாயு அவன் பொருட்டு உயிர்விட்டது. அவனுக்கு அடிமை செய்வதே வாழ்வின் குறிக்கோளாய்க் கொண்டவன், அனுமன்.</p>
<p class="Text">அவனது அம்பால் அடிபட்ட வாலி, ‘ஓவியத்து எழுத ஒண்ணா உருவத்தாய்’ என்று அவனது வடிவழகில் ஈடுபட்டான். மூக்கறுபட்ட இராவணன் தங்கை சூழ்நிலை மறந்து இவனது பேரழகைப் பற்றி இராவணனிடம் பேசினாள்.</p>
<p class="Text">அவன் மனத்தில் பகைமை இல்லை. அன்புடன் வளர்த்த கிளிக்கு, ‘யார் பெயர் வைப்பது?’ என்று கேட்ட சீதைக்கு, மாசறு கேகயன் மகளான அன்னை கைகேயியின் பெயரைச் சூட்டச் சொல்லிய மனம் அவனுடையது.</p>
<p class="Text"><span class="char-style-override-7">‘இனித்தான் எழுந்திராய்... அறிந்தேலோர் எம்பாவாய்’ </span>— ஒரு இராமாயணம் சொல்லியும் நீ எழுந்தபாடில்லை. இது என்ன பேய்த்தூக்கம்?</p>
<p class="Text">அடுத்து ஒரு பாணத்தை உபயோகிக்கிறார்கள். “இதோ பார்த்தாயா! பக்கத்து வீட்டில், எதிர்த்த வீட்டில் எல்லாம் எழுந்துவிட்டார்கள். நாங்கள் நிற்பது, அழைப்பது, நீ தூங்குவது எல்லா வீட்டார்க்கும் தெரிந்துவிட்டது. ‘தூங்குமூஞ்சி’ என்று பரிகாசம் செய்வார்கள் எழுந்து வா.”</p>
<p class="Text">இங்கு அனைத்து இல்லத்தாரும் அறிந்து என்பதற்கு இராமாநுஜர் பிறந்தபின் ‘ஓராண் வழி’ என்ற முறைமாறி ‘ஆசையுடையோர்க்கெல்லாம் திருமாலை அடையும் வழிகள் மந்திர மறைபொருள்கள் வெட்டவெளிச்சமாகிவிட்டது போல’ என்று பெரியோர் அனுபவிக்கிறார்கள்.</p>
<p class="Text"><span class="char-style-override-3">‘சென்றால் குடையாம்; இருந்தால் சிங்காதனமாம்; நின்றால் மரவடியாம்’</span>. எல்லா நிலைகளிலும் எம்பெருமானது கைங்கரியத்திலேயே நோக்கமாக இருந்த பொய்கையாழ்வாரை ஒத்த ஒரு பக்திப்பெண் எழுப்பப்படுகிறாள் இப்பாடலில்.</p>
<p class="Text para-style-override-6">முன்பாடல், இப்பாடல் இரண்டையும் பொருத்தி ஒரு கருத்துத் தெரிவிக்கப்படுகிறது. முன்பாடலில் கறவைக் கணங்கள் பலவற்றைத் தனி ஒருவனாக இருந்து கறப்பவன் வருகிறான். அடுத்த பாடலிலோ கறப்பார் இன்றி, கன்றின் நினைப்பால் பால் பெருகவிட்டு நிலம் சேறாகிறது. அங்கு, கடமை செய்வார் இருந்தனர்; இங்கு இல்லை. இல்லாமைக்குக் காரணம் கடமையில் ஈடுபாடு இல்லாமையல்ல. அதனினும் பெரியதான கண்ணன் பக்தியில் ஈடுபட்டிருந்தனர், ஆயர்கள். முதல் பாடல் கர்மயோகத்தைக் கூறுவதாகவும், அடுத்த பாடல் பக்தியோகத்தைக் கூறுவதாகவும் சொல்வார்கள். ‘கர்மயோகம் செய்ய வேண்டியதே. ஆனால், பக்தியோகத்தில் கைங்கர்யத்தில் (தொண்டில்) ஊற்றமுடையவனுக்கு தானாக கர்மம் கைநழுவிப் போனால் அதனால் தவறு இல்லை’ என்ற உயர்ந்த பொருளைப் பெரியோர் கூறுவர்.<span></span></p>


<p class="Page-Break"> </p>
<p class="Heading" id="toc_marker-19">13. பாவை நோற்க வேண்டாமா? பாவாய் எழுந்திரு!</p>
<p class="Shlok">புள்ளின்வாய் கீண்டானைப் பொல்லா அரக்கனைக்</p>
<p class="Shlok">கிள்ளிக் களைந்தானைக் கீர்த்திமை பாடிப்போய்</p>
<p class="Shlok">பிள்ளைகள் எல்லாரும் பாவைக்களம் புக்கார்</p>
<p class="Shlok">வெள்ளி யெழுந்து வியாழம் உறங்கிற்று</p>
<p class="Shlok">புள்ளும் சிலம்பினகாண், போதரிக் கண்ணினாய்!</p>
<p class="Shlok">குள்ளக் குளிரக் குடைந்து நீராடாதே</p>
<p class="Shlok">பள்ளிக் கிடத்தியோ? பாவாய்! நீ நன்னாளால்</p>
<p class="Shlok-1">கள்ளம் தவிர்ந்து கலந்தேலோர் எம்பாவாய்.</p>
<p class="Text">(புள் — பறவை, கொக்காக வந்த பகாசுரன்; பொல்லா அரக்கன் — இராவணன்; கீர்த்திமை — பெருமை; பாவைக்களம் — பாவை நோன்புக்கான இடம்; வெள்ளி — சுக்கிரன்; வியாழன் — குரு; சிலம்பின — ஒலிசெய்தன; போது அரி — மலரில் வண்டு போன்ற)</p>
<p class="Text">கண்ணழகு படைத்த ஒரு பெண் இப்பாசுரத்தால் எழுப்பப்படுகிறாள். விடியற்காலை நிகழ்ச்சிகள் சிலவும் இப்பாசுரத்தில் குறிக்கப்படுகின்றன.</p>
<p class="Text">“மலரில் உள்ள வண்டுகள் போன்று அழகிய கண்களை உடையவளே! கொக்கு வேடத்தில் வந்து வாயைப்பிளந்து கண்ணனை விழுங்க எண்ணிய பகாசுரனை வாயைப்பிளந்து அழித்த கண்ணபிரான், கொடியவனான இராவணனது தலைகளை அறுத்து அழித்த இராமபிரான் — இவர்களது வீரவரலாறுகளைப் பாடிக் கொண்டு இளம்பெண்கள் எல்லோரும் பாவை நோன்புக்குரிய இடத்திற்கு எப்போதே சென்றுவிட்டனர். வானத்தில் குருக்கோள் மறைந்து சுக்கிரன் உதயமாகிவிட்டான். பட்சிகள் வீதியெல்லாம் பறந்து சப்திக்கின்றன. இந்த மார்கழியில் விடியும் முன்பே உடல் நன்கு குளிரும்படி மடுவில் குடைந்து நீராட வேண்டாமா? இன்னும் படுக்கையில் சுருண்டு கிடக்கலாமா? நல்ல நாளும் அதுவுமாக! அப்படி என்ன உனக்குத் தனி அனுபவம். உன் மனத்தில் கள்ளத்தனத்தை விடுத்து எங்களுடன் சேர்ந்து வா.”</p>
<p class="Text"><span class="char-style-override-7">‘போதரிக் கண்ணினாய்’</span> — கண்ணழகாலே கண்ணனைக் கவர்ந்தவள் இவள். நெடுங்கண் இராமன், அவன் அரவிந்த லோசனன் (தாமரைக் கண்ணன்). போது — மலர், அரி — மலர் போன்றும், மான் போன்றுமுள்ள (மிரள விழித்த) கண்கள். மலரில் வண்டு இருத்தல் போன்று இவளது முகமலரில் கண்கள். போதை — ‘மலரை அபகரிக்கின்ற அழகில் எனக்கு இணையா?’ எனச் சண்டையிடுகிற கண்கள்.</p>
<p class="Text"><span class="char-style-override-7">‘புள்ளின்வாய் கீண்டான்’</span> — கண்ணன் தன்னை அழிக்க கோகுலத்தில் வளர்ந்து வருவதை அறிந்த கம்சன், அவனை அழிக்க பூதனை, சகடாசுரன் ஆகியோரை அனுப்பி, அவர்கள் வதைக்கப்பட்டதை அறிந்தும் பகாசுரனை அனுப்பினான். ‘ஆ’வென வாயைப் பிளந்து பள்ளத்தில் மேயும் ஒரு கொக்காக வந்தான். அவன் அலகைப் பிளந்து கொன்றான், கண்ணன். இந்த அவனது வரலாற்றைப் பாடி வருகிறார்கள், ஆயர் பெண்கள்.</p>
<p class="Text">முன்பாடலில் இராமகதை பாடினார்கள். கண்ணன் ஊரில் இராமகதையா? என்று கேட்டாளாம் படுத்திருந்தவள். ‘நாங்கள் கண்ணன் கதையையும் பாடுவோம். இராமகதையையும் பாடுவோம். இருவரும் ஒருவர்தானே! ஸ்ரீமந் நாராயணனின் அவதாரங்கள் தானே இவர்கள்!’ என்று பதில் சொல்வது போலக் கருத்து. </p>
<p class="Text"><span class="char-style-override-7">‘பொல்லா அரக்கனைக் கிள்ளிக் களைந்தானைக் கீர்த்திமை பாடிப்போய்’</span> — அரக்கர்களிலே எல்லோரும் பொல்லாதவர்களில்லை. வீடணன் போன்ற நல்ல அரக்கனும் உண்டு என்று காட்ட, பொல்லா அரக்கன் என்றார்கள். ‘பொல்லாதவன்’ என்பது இராவணனது தனிச்சிறப்பு. எல்லோரையும் அழச் செய்பவன்.</p>
<p class="Text"><span class="char-style-override-3">‘முன்பொலா இராவணன்’</span> என்பார் பெரியாழ்வார். அவனது பத்துத் தலைகளை ஒவ்வொன்றாக அறுத்து கிள்ளிக் களைந்தான், இராமன். இராம—இராவண யுத்தம் போல் பயங்கர யுத்தம் வேறு இல்லை. ஆனாலும் தங்களது தலைவன் புரிந்த போரைச் சொல்லும்போது, ‘அவருக்கு இது கீரைச் செடிகளைக் கிள்ளி எறிவது போல’ என்கிறார்கள்.</p>
<p class="Text">இங்குக் ‘கிள்ளிக் களைந்தான்’ என்பதால் பொல்லாத இரணியனை நகத்தால் கீறி அழித்த நரசிங்கப் பெருமானைக் குறிப்பதாகவும் கூறுவதுண்டு. அவனது, அந்த நாராயணனது பெருமைகளைப் பாடிப்பரவுவதே இவர்களது வழிநடைக்குத் துணையாவது.</p>
<p class="Text"><span class="char-style-override-7">‘பிள்ளைகள்... பாவைக்களம் புக்கார்’</span> — உன்னைத் தவிர எல்லோரும் பாவை நோன்பு செய்யும் இடத்திற்குப் போய்விட்டார்கள். நீதான் தாமதம் செய்கிறாய்.</p>
<p class="Text"><span class="char-style-override-7">‘வெள்ளி யெழுந்து வியாழம் உறங்கிற்று’</span> — சூரிய உதயத்திற்கு முன் வருவது சுக்கிர உதயம். அது குறிக்கப்படுகிறது.</p>
<p class="Text">இது சோதிட சாத்திரப்படி குருவின் ஆட்சி முடிந்து சுக்கிரன் தலையெடுத்த காலத்தைக் குறிப்பதாகக் கொண்டு பல நூறு ஆண்டுகளுக்கு ஒருமுறைதான் இது ஏற்படுவதென்றும், இந்த கோள்களின் குறிப்பைக் கொண்டு ஆண்டாள் காலத்தைத் தீர்மானிக்கலாமென்றும் ஒரு கருத்து நிலவுகிறது.</p>
<p class="Text">வெள்ளி (சுக்கிரன்) பணம்; வியாழன் அறிவு. அறிவின் ஆட்சி முடிந்து, பணத்தின் ஆட்சி தொடங்குவதைக் குறிப்பதாகவும் கொள்ளலாம். வியாழக்கிழமை முடிந்து வெள்ளிக்கிழமை தொடங்கிவிட்டது என்கிறார் ஒரு புதுஉரைகாரர். பொருத்தமாகவும் தெரிகிறது!</p>
<p class="Text"><span class="char-style-override-7">‘புள்ளும் சிலம்பினகாண்’</span> — ஆறாம் பாடலில் ‘புள்ளும் சிலம்பின’ வருகிறது (அது கூட்டுக்குள்ளே ஒலித்தல்). இது வெளியே பறந்து எங்கும் ஒலி செய்தல்.</p>
<p class="Text"><span class="char-style-override-7">‘குள்ளக் குளிரக் குடைந்து நீராடாதே’</span> — நீராட்டம் அருமையான அனுபவம். <span class="char-style-override-3">‘கையால் குடைந்து முகேரென்ன’</span> என்றெல்லாம் மணிவாசகர் போன்ற அடியவர்களே இந்த நீராட்டத்தில் ஈடுபடுவார்கள்.</p>
<p class="Text"><span class="char-style-override-7">‘கள்ளம் தவிர்ந்து கலந்து’</span> — தனி அனுபவம் வைணவத்திற்குப் புறம்பானது. ‘தொண்டீர் எல்லீரும் வாரீர்’. அடியார்கள் குழாங்களைத் தவிர எந்தத் தனி அனுபவமும் தேவையில்லை. ஊருக்கெல்லாம் பெரிய விருந்து நடக்கையில், தனியொருவன் அடுப்பு மூட்டிச் சமையல் செய்து கொண்டிருப்பதில் பொருள் இல்லை.</p>
<p class="Text para-style-override-6">இப்பாடலில் தொண்டரடிப் பொடியாழ்வாரை ஒத்த ஒரு பெண் எழுப்பப்படுகிறாள் என்று சொல்வார்கள்.<span></span></p>


<p class="Page-Break"> </p>
<p class="Heading" id="toc_marker-20">14. வாய்கிழியப் பேசியவளே! வந்து கதவைத் திற!</p>
<p class="Shlok">உங்கள் புழக்கடைத் தோட்டத்து வாவியுள்</p>
<p class="Shlok">செங்கழுநீர் வாய்நெகிழ்ந்து ஆம்பல்வாய் கூம்பினகாண்</p>
<p class="Shlok">செங்கல் பொடிக்கூறை வெண்பல் தவத்தவர்</p>
<p class="Shlok">தங்கள் திருக்கோயில் சங்கிடுவான் போதந்தார்</p>
<p class="Shlok">எங்களை முன்னம் எழுப்புவான் வாய்பேசும்</p>
<p class="Shlok">நங்காய்! எழுந்திராய், நாணாதாய்! நாவுடையாய்!</p>
<p class="Shlok">சங்கொடு சக்கரம் ஏந்தும் தடக்கையன்</p>
<p class="Shlok-1">பங்கயக் கண்ணானைப் பாடேலோர் எம்பாவாய்.</p>
<p class="Text">(வாவி — சிறு குளம்; சங்கிடுதல் — சங்கு ஊதுதல் அல்லது சாவி கொண்டு திறத்தல்; தடக்கையன் — நீண்ட கைகளை உடையவன்)</p>
<p class="Text">முதல்நாள் இரவு, ‘நாளை விடியற்காலையில் உங்களை எல்லாம் வந்து எழுப்புகிறேன்’ என்று சொன்னவள் இந்த வீட்டுப் பெண். அதையெல்லாம் மறந்து உறங்குகிறாள். அவள் எழுப்பப்படுகிறாள், இங்கு.</p>
<p class="Text"><span class="char-style-override-3">‘மானே நீ நென்னலை’</span> என்ற திருவெம்பாவைப் பாடலுடன் ஒப்புநோக்கத்தக்க பாசுரம், இது.</p>
<p class="Text">நேற்று, முன்னதாக எழுந்து எங்களையெல்லாம் எழுப்புவதாக வாய்கிழியச் சொன்ன பெண்ணே! அதையெல்லாம் மறந்து உறங்குகிறாயே! உனக்கு வெட்கமில்லையா! பேச்சு மட்டும் பிரமாதமாக இருக்கிறதே!</p>
<p class="Text">உன் வீட்டுப் புழக்கடைத் தோட்டத்திலுள்ள சிறுகுளத்தில், செங்கழுநீர் மலர்கள் பூக்கத் தொடங்கி, ஆம்பல் மலர்கள் வாடுகின்றன. செங்கற்பொடியாலே காவி நிறமாக்கப்பட்ட ஆடையுடன், தூய்மையான வெண்பற்களைக் கொண்ட துறவிகள் தங்கள் திருக்கோயில்களில் வழிபாட்டிற்காகச் செல்கிறார்கள். (விடிந்துவிட்டது என்பது இப்போதாவது தெரிகிறதா?) சங்கையும் சக்கரத்தையும் ஏந்திய நீண்ட கரங்களையுடைய, தாமரை போன்ற கண்களுடைய திருமாலைப் பாடுவதற்கு எங்கள் குழுவில் நீயும் சேர்ந்து வா!</p>
<p class="Text"><span class="char-style-override-7">‘எங்களை முன்னம் எழுப்புவான் வாய்பேசும் நங்காய்! எழுந்திராய்’</span> — வெளியே அவளை அழைக்க வந்துள்ள தோழிகளுக்கு இந்தப் பெண்ணிடம் மிகவும் கோபம். முதல்நாள்தான் அவள் சொன்னாள், ‘நாளை காலை நான் உங்களை எழுப்புகிறேன்’ என்று. இன்று அவள் அதனை மறந்து படுக்கையில் கிடப்பதால், ‘வாய் கிழிந்ததே நேற்று; இன்று என்னவாயிற்று?’ என்கிறார்கள்.</p>
<p class="Text"><span class="char-style-override-7">‘நாணாதாய்! நாவுடையாய்!’</span> — உனக்கு வெட்கமில்லையா? நீ நேற்றுச் சொன்னதற்கு மாறாக நடந்து, நாங்கள் அழைக்கவும் இன்னும் நீ உறங்குவதற்கு...? எத்தனை பெரிய நாக்கு உனக்கு? பேச்சு சாதுர்யம் போதுமா? செயலிலுமல்லவா சிறப்பு வேண்டும்? என்று ஒத்த வயதுடைய இந்த இளம்பெண்கள் கேட்கிறார்கள். ‘நாணாதாய்’ என்பதற்கு ஓர் அருமையான நயம். ‘நீ இருந்த ஊரில் பூசணியும் காய்க்காதோ? (பூசணி சொரசொரப்பான கொடியில் காய்ப்பது.) சொரணை இல்லையா?’ என்கிறார்களாம்.</p>
<p class="Text"><span class="char-style-override-7">‘உங்கள் புழக்கடை.......... கூம்பினகாண்’</span> — பொழுது விடிந்ததற்கு என்ன அடையாளம்? நீங்கள் கூட்டமாக அழைத்தால், பொழுது விடிந்துவிட்டதாக அர்த்தமா? என்று உள்ளே உறங்குபவர்கள் கேட்பதாகவும், வெளியே உள்ளோர் பதில் சொல்வதாகவும் அனுபவித்துப் பொருள் செய்வர்.</p>
<p class="Text">உன் வீட்டுப் புழக்கடையிலே உனக்கென உன் தந்தை அமைத்த தோட்டம். அதற்குள் ஒரு சிறு குளம். அந்தக் குளத்தில் செங்கழுநீர் பூக்கத் தொடங்கிவிட்டது. கருநெய்தல் மலர்கள் கூம்பத் தலைப்பட்டுவிட்டன. இது விடியற்காலையில் நேருவது என்பதை நீ அறிவாய்.</p>
<p class="Text">இது எங்கோ நடப்பதல்ல. உன் வீடு; உன் தோட்டம்; உன் குளம். அங்கே... போய்ப் பார்.</p>
<p class="Text">பெண்களின் கோபம் ‘உன் வீட்டுத் தோட்டம், உன் புழக்கடை’ என்று பேச வைக்கிறது. அந்தத் தோட்ட வாவி (தடாகம்) சூரியக்கதிர்கள் நுழைய முடியாதது. இது காலத்தினால் நேர்ந்த மாற்றம் அங்கே. நாங்கள் நெருங்க முடியாது. எங்கும் பார்த்து வந்தோம். இங்கும் இப்படித்தான் என்று அனுமானத்தால் சொல்கிறோம்.</p>
<p class="Text"><span class="char-style-override-3">‘செங்கல்.... போதந்தார்’</span> — அடுத்த அடையாளம், நீ உன் வீட்டு சாளர வழியாகப் பார்க்கலாம். காவியுடை அணிந்த துறவிகள் தங்கள் திருக்கோவில்களில் வழிபாட்டுக்காக வாயிற்கதவைத் திறக்க சாவியுடன் செல்கிறார்கள்.</p>
<p class="Text"><span class="char-style-override-7">‘சங்கொடு சக்கரம் ஏந்தும் தடக்கையன் பங்கயக் கண்ணானைப் பாடேலோர் எம்பாவாய்’</span> — எம்பெருமானான நாராயணன் மன்மத மன்மதன். ஆயுதமின்றியே அழகான திருக்கைகள் அவனுடையவை. அழகுக்கு அழகு சேர்ப்பது போலச் சங்கும் சக்கரமும் அவன் திருக்கைகளில் சேர்ந்து கொள்கின்றன. ஆழ் வார்கடல் வரை அலையெறிகின்ற தாமரைக் கண்களை உடையவனாம் அவன் (புண்டரீகாட்சன்). அவனைப் பாடுவது வாய் படைத்த பயன். அதுதான் நமது நோன்பு. புறப்பட்டு வந்து எங்களுடன் சேர்ந்து கொள், என்று அழைக்கிறார்கள்.</p>
<p class="Text para-style-override-6">இப்பாடலை, காவிரியின் மறுகரையில் (புழக்கடை) நின்று, அரங்கனைப் பாடி, தோள்மீதேறி அரங்கன் திருமுற்றம் வந்து, “கரியவாகிப் புடைபரந்து மிளிர்ந்து செவ்வரியோடிய நீண்ட அப்பெரிய கண்களில், லயித்த திருப்பாணாழ்வாரை ஒத்த ஒரு பெண் இப்பாடலில் எழுப்பப்படுகிறாள்” என்று அனுபவிக்கலாம்.<span></span></p>


<p class="Page-Break"> </p>
<p class="Heading" id="toc_marker-21">15. இளங்கிளியே! எழுந்துவா!</p>
<p class="Shlok">எல்லே! இளங்கிளியே! இன்னம் உறங்குதியோ?</p>
<p class="Shlok">சில்லென்று அழையேன்மின் நங்கைமீர்! போதருகின்றேன்</p>
<p class="Shlok">வல்லைஉன் கட்டுரைகள், பண்டேஉன் வாயறிதும்</p>
<p class="Shlok">வல்லீர்கள் நீங்களே, நானேதான் ஆயிடுக!</p>
<p class="Shlok">ஒல்லைநீ போதாய், உனக்கென்ன வேறுடையை</p>
<p class="Shlok">எல்லாரும் போந்தாரோ? போந்தார்போந்து எண்ணிக்கொள்!</p>
<p class="Shlok">வல்லானை கொன்றானை மாற்றாரை மாற்றழிக்க</p>
<p class="Shlok-1">வல்லானை மாயனைப் பாடேலோர் எம்பாவாய்.</p>
<p class="Text">(எல்லே — என்னே; சில்லென்று — சிலுசிலுவென்று அலுப்பால் கூறுவது; ஒல்லை — விரைவாக; வல்லானை கொன்றானை — வலிய குவலயாபீடமென்னும் யானை; மாற்றார் — பகைவர்; மாற்று — பகைமை; வல்லானை — வலிமையுடையவனை)</p>
<p class="Text">இப்பாடலில் எழுப்பப்படுகிற பெண்ணும் சற்று வாய்த்துடுக்கானவள். இதனை இவளது தோழிகள் அறிவர். இனிய குரல் படைத்தவள். திருப்பாவைப் பாடல்களுக்கு விளக்கம் எழுதும் போது கேள்வியும்—பதிலுமாக விளக்கம் அமைத்திருப்பதற்கு இப்பாடலே காரணம். உரையாடல் வடிவிலேயே இப்பாடல் அமைந்திருக்கிறது.</p>
<p class="Text"><span class="char-style-override-3">‘ஒள்நித்தில நகையாய்’</span> என்ற திருவெம்பாவை பாடல் இதனுடன் சேர்த்து எண்ணத்தக்கது.</p>
<p class="Text">என்னம்மா, சின்னக்கிளிபோல் அழகும் குரல்வளமும் படைத்த பெண்ணே! இன்னமுமா தூங்குகிறாய்?</p>
<p class="Text"><span class="char-style-override-3">அவள் :</span> பெண்களே! என்னைச் சிலுசிலுவென்று அழைத்து ஏன் தொந்தரவு செய்கிறீர்கள். இதோ வந்து கொண்டிருக்கிறேன்.</p>
<p class="Text">நீ பேசுவதில் வல்வவள். இது எங்களுக்கு முன்பே தெரியும்.</p>
<p class="Text"><span class="char-style-override-3">அவள் :</span> நீங்கள் தானம்மா வாய்ப்பேச்சில் வல்லவர்கள். போகட்டும், எதற்குச் சண்டை? நானே வாயாடியாக இருந்துவிட்டுப் போகிறேன்.</p>
<p class="Text">விரைவாக வா — உனக்கென்று என்ன தனியான பாதை?</p>
<p class="Text"><span class="char-style-override-3">அவள் :</span> எல்லோரும் வந்துவிட்டார்களா?</p>
<p class="Text">எப்போதோ வந்துவிட்டார்கள். சந்தேகமாயிருந்தால் நீயே வந்து எண்ணிப் பார்த்துக்கொள். வலிய குவலயாபீடமென்னும் யானையைக் கொன்றவனும், தனது பகைவர்களின் பகைமையை நீக்குபவனும், மாமாயனுமாகிய கண்ணனைப் பாடிப் பரவுவோம். வா!</p>
<p class="Text"><span class="char-style-override-7">‘எல்லே! இளங்கிளியே! இன்னம் உறங்குதியோ?’</span> — புள்ளும் சிலம்பின தொடங்கி, செங்கல் பொடிக்கூறை வெண்பல்தவத்தார் தங்கள் கோயிற்பூசைக்குச் செல்வது வரை விடியற்காலை நிகழ்ச்சிகள் நடந்தேறிவிட்டது. விடிந்து வெகுநேரமாகிவிட்டது. என்னம்மா... சின்னக்கிளி போல் அழகும் குரல்வளமும் படைத்தவளே! இன்னுமா தூங்குவது?</p>
<p class="Text"><span class="char-style-override-7">‘இளங்கிளி’</span> — முன்பாடலில், ‘சங்கொடு சக்கரம் ஏந்தும் தடக்கையன் பங்கயக் கண்ணானை’ என்று பக்கத்து வீட்டுப்பெண் பாடிக் கொண்டிருப்பதைக் கேட்டு, இனிய குரல்வளம் படைத்த இப்பெண் அப்பாடலை இனிமையாகத் திருப்பித் தனக்குள்ளே பாடுகிறாளாம். அவள் கிளி. இவள் இளங்கிளி!</p>
<p class="Text"><span class="char-style-override-7">‘சில்லென்று அழையேன்மின்... போதருகின்றேன்’</span> — ‘மார்கழிக் கூதல் பனி, ஒரே சிலுசிலுப்பு. இதில் நீங்கள் வேறு சிடுசிடுக்கிறீர்களே?’ என்று உள்ளே படுத்திருந்தவள் அங்கலாய்த்துக் கொள்கிறாள்.</p>
<p class="Text">அவள் கண்ணனையே மனத்துள் எண்ணி, அந்த அனுபவத்தில் திளைத்திருக்கையில், கண்ணனிடம் ஈடுபாடு மிகவுடைய இத்தோழியர் அழைப்பும் அவளுக்குத் தொந்தரவாயிற்றாம்.</p>
<p class="Text">இங்கு வியாக்கியானத்தில் சுவையான ஒரு குறிப்பு. பட்டர் என்ற பேராசான். அவரது விரிவுரை (காலட்சேபம்) ‘கேட்டார் பிணிக்கும்’ தகையது. திருவரங்கத்தில் உரை நடைபெறும் போது ஆலய உற்சவங்களை ஒட்டி ‘செல்வர்’ (இறைவன் உலாவுக்கு முன்னர் நகர்வலம் வருபவர்) எழுந்தருளும் போது, அவரது பெருமை கருதி காலட்சேபம் கேட்போர் எழுந்து வணங்குவர். வணங்கினாலும் அந்த ‘செல்வர்’ வருகைகூட, பட்டர் உரைக்கிடையில் (அஸஹ்யம்) ஒரு தொந்தரவாக அவர்கள் கருதுவார்களாம். அத்தனை ஈடுபாடு பட்டர் உரை கேட்பதில்.</p>
<p class="Text"><span class="char-style-override-7">‘போதருகின்றேன்’</span> — கூப்பிட்டால் உடன் வந்து விடாமல், ‘வருகிறேன்’ என்று குரல் மட்டும் கேட்கிறது. வருவதற்கு எத்தனை நேரமாகுமோ? கண்ணனைத் தாய் அழைப்பாளாம். அவன் வருகிறேன் என்று கூறி, வராமல் போக்குக் காட்டுவானாம்.</p>
<p class="Text"><span class="char-style-override-3">‘போதர் கண்டாய் இங்கு போதர் கண்டாய் போதரேன் என்னாதே போதர் கண்டாய்’</span> – பெரியாழ்வார் திருமொழி.</p>
<p class="Text"><span class="char-style-override-7">‘வல்லைஉன் கட்டுரைகள்’</span> — முன் பாடலில் பார்த்த பெண் போலே இவளும் பெண்கள் கூட்டத்தில் வக்கணையாகப் பேசித் திட்டங்கள் வகுப்பவள். ‘செயலில் காட்டவில்லையே’ என்கிறார்கள். உன் வாய் வீச்சை நாங்கள் எத்தனை காலமாக அறிந்து வைத்திருக்கிறோம்?</p>
<p class="Text"><span class="char-style-override-7">‘வல்லீர்கள் நீங்களே, நானேதான் ஆயிடுக!’</span> — ‘வாயாடி’ என்று அழைக்கப்பட்டவுடன், உறங்கிய பெண்ணுக்குச் சொல்ல முடியாத கோபம். ரோஷம் வந்துவிட்டது. ‘நானா வாயாடி! நீங்கள்தான் வாயாடிகள்’ என்று இளம்பெண்களுக்கே உரிய முறையில் சொல்லிவிட்டாள். பின், இது மேலும், ‘நீ வாயாடி!’, ‘நான் வாயாடி!’ என்று நீள்வதை அவள் விரும்பவில்லை. ‘இருகை தட்டினால்தானே ஓசை? நானே வாயாடியாக இருந்துவிட்டுப் போகிறேன்’ என்று தணிந்து பேசுகிறாள்.</p>
<p class="Text"><span class="char-style-override-7">‘ஒல்லைநீ போதாய்’</span> — தாங்கள் வாயாடி என்றழைத்தது தங்கள் தோழிக்கு மனவருத்தம் தந்துவிட்டது என்பதைத் தோழிகள் அறிந்து விட்டார்கள். சீக்கிரம் வாடி அம்மா, என்னவோ உனது நடவடிக்கை இன்று புதிதாக இருக்கிறதே? நாம் அனைவரும் ஒன்றாகத்தானே பாவை நோன்பு நோற்கப் போகிறோம்?</p>
<p class="Text"><span class="char-style-override-7">‘எல்லாரும் போந்தாரோ?........ எண்ணிக்கொள்’</span> — எல்லோரும் வந்துவிட்டார்களா? இதில் ஒரு நயம். தோழியரில் ஒருவர் குறைந்தாலும் அது குறை. மணிமாலையில் ஒரு மணி குறைந்தாலும் குறைதானே! அப்படித்தான் பக்தர் குழாத்திலும். எனவேதான், ‘எல்லோரும் வந்து விட்டார்கள். சந்தேகமாயிருந்தால் நீயே வந்து எண்ணிக்கொள்’ என்கிறார்கள். அடியார்கள் ஒருவர்க்கொருவர் பார்ப்பது, பேசுவது, தொட்டு எண்ணுவது எல்லாமே இன்ப அனுபவங்கள்.</p>
<p class="Text"><span class="char-style-override-7">‘வல்லானை கொன்றானை... வல்லானை’</span> — இரண்டு வல்லானை வருகிறது. ஒன்று வலிய குவலயாபீடமெனும் யானை. கம்சனால் ஏவப்பட்டுத் தன்னைக் கொல்ல வந்த வலிய யானையை, சின்னஞ்சிறுவயதில் ஊரார் காண, அதன் தந்தத்தையே முறித்து ஆயுதமாகக் கொண்டு கண்ணன் கொன்றான். அந்த வீரச்செயலைப் பேசுவதில் பக்தர்களுக்கு ஓர் ஆனந்தம்.</p>
<p class="Text">மாற்றார்கள் இவனை அழிக்கத் திட்டம் தீட்டுவார்கள். இவனோ, அத்திட்டத்தை மாற்றி அவர்களை வென்று விடுவான். இவன் விரும்புவது, அவர்களது விரோதபாவத்தை மாற்றத்தான். அது முடியாதபோது, அவர்களை அழித்தே அதைச் சாதிக்க நேரும். அத்தகைய ‘வல்லான்’ அவன். கண்ணன் ஆச்சரியச் செயல் செய்பவன்தான். ஆனால், கோபியர்க்கோ அவன் ஆயன்தான். அவனைப் பாடிப் பரவுவதே அவர்கள் வேலை, நோன்பு எல்லாம்.</p>
<p class="Text">திருப்பாவையின் உயிர்ப்பாடல்களில் ஒன்று இது. பின்னால் வரும் ‘சிற்றஞ்சிறுகாலே’ என்பது இறைவன் பெருமையை (பகவத் விஷயத்தை)க் கூறுவதாகவும், இப்பாடல் அடியார் பெருமை (பாகவத விஷயம்) கூறுவதாகவும் உரையாசிரியர் அழகிய மணவாளப் பெருமாள் நாயனார் குறிப்பிடுகிறார்.</p>
<p class="Text"><span class="char-style-override-7">‘நானேதான் ஆயிடுக’</span> — இப்பாடலில் உயிரான வரி, இது.  தாம்  செய்யாத  குற்றத்தைத்  தம்  தலைமீது யாரேனும் சுமத்தினாலும் அதைப் பொறுமையுடன் ஏற்க வேண்டுமேயன்றிப் பிறர் மீது பழி கூறலாகாது.</p>
<p class="Text">இராகவன் கானகம் சென்ற கொடுமைக்கு, ஒரு சிறிதும் காரணமாகாத பரதன், பிழை முழுவதையும் தன்மீது ஏற்றுக் கொண்டதை இங்குக் குறிப்பிட்டு, அந்தப் பண்பையே ‘நானேதான் ஆயிடுக’ என்ற தொடர் குறிப்பதாகப் பெரியோர் கூறுவர்.</p>
<p class="Text para-style-override-6">இப்பாடலுடன் திருப்பாவையின் முதற்பகுதி நிறைவு பெறுகிறது.  முதல்  ஐந்து  பாடல்கள்  முன்னுரை.  ஆறு முதல் பதினைந்து பாடல்கள் பக்தர்களின் பள்ளி எழுச்சி. பதினாறு முதல் பகவான் பள்ளி எழுச்சி ஆரம்பமாகிறது. இப்பாடலில் இளங்கிளி என்று ஆழ்வார்களில் கடை(சி) பிள்ளையான திருமங்கையாழ்வார் எழுப்பப்படுகிறார் என்று குறிப்பிடுவார்கள். மூத்தகிளி நம்மாழ்வார் என்றும், அவரைப் பின்பற்றி மாறன் பணித்த தமிழ் மறைக்கு ஆறங்கம் கூற அவதரித்தவர் இளங்கிளியான திருமங்கை மன்னன் என்றும், அவரை ஒத்த ஒரு பக்திப் பெருஞ்செல்வி இப்பாசுரத்தால் எழுப்பப்படுகிறாள் என்றும் கொள்ளத்தக்கது.<span></span></p>


<p class="Page-Break"> </p>
<p class="Heading" id="toc_marker-22">16. நாயகனே! அனுமதிப்பாய்!</p>
<p class="Shlok">நாயகனாய் நின்ற நந்தகோபனுடைய</p>
<p class="Shlok">கோயில் காப்பானே! கொடித்தோன்றும் தோரண</p>
<p class="Shlok">வாயில் காப்பானே! மணிக்கதவம் தாள்திறவாய்!</p>
<p class="Shlok">ஆயர் சிறுமியரோமுக்கு அறைபறை</p>
<p class="Shlok">மாயன் மணிவண்ணன் நென்னலே வாய்நேர்ந்தான்</p>
<p class="Shlok">தூயோமாய் வந்தோம் துயிலெழப் பாடுவான்</p>
<p class="Shlok">வாயால் முன்னம்முன்னம் மாற்றாதே, அம்மா! நீ</p>
<p class="Shlok-1">நேய நிலைக்கதவம் நீக்கேலோர் எம்பாவாய்.</p>
<p class="Text">(நாயகனாய் — தலைவனாய்; கோயில் — அரண்மனை; நென்னலே — நேற்றே; நிலைக்கதவம் நீக்கு — கதவைத் திறந்துவிடு)</p>
<p class="Text">திருப்பாவையின் நாயக நடுப் பாசுரம் இது.</p>
<p class="Text">ஆயர்பாடியின் தலைவனாய் விளங்குகின்ற நந்தகோபரின் அரண்மனையைக் காவல் செய்பவரே! கொடி பறக்கின்ற தோரண வாயிலைக் காத்து நிற்பவரே! அழகிய அரண்மனைக் கதவுகளைத் திறந்து எங்களை உள்ளே அனுமதிக்க வேண்டும். நாங்கள் ஆயர் சிறுமிகள். எங்களுக்கு நோன்புக்கு அங்கமான பறையைத் தருவதாக நேற்றே எங்கள் கண்ணன் வாக்களித்திருக்கிறான். அதனைப் பெறுவதற்கென்றே, தூய்மையாக அவனுக்குப் பள்ளி எழுச்சி பாட வந்திருக்கிறோம். உன் வாயினால் மறுத்துச் சொல்லிவிடாதே. நிலையுடன் பொருந்தியுள்ள கதவை உன் கைகளால் திறந்து வழிவிட வேண்டும்.</p>
<p class="Text">நடைமுறை வாழ்வில், எங்கும் முறையறிந்து செல்ல வேண்டும் என்பது விதி. எத்தனை தெரிந்தவரானாலும், அவர் நிலைக்கு ஏற்றபடி உள்ள முறைகளை அனுசரித்தே அவரை அணுக வேண்டும்.</p>
<p class="Text">பெரும் பதவி வகிப்பவர்களின் சாதாரண அணுக்கப் பணியாளர்கள் சக்தி மிக்கவர்களாயிருப்பார்கள். அவர்களை நயந்து, காரியம் சாதிப்பது இன்றும் கண்கூடு.</p>
<p class="Text">ஆலயம் சென்றாலும், கொடிமரம் தாண்டி, துவார பாலகர்களின் (காவலர்களை) அனுமதியினை மனத்தால் வேண்டி, ஆண்டவனின் அருகில் செல்வது (மனதால் கருவறைக்குள் நுழைவது) தான் முறை. இதனைக் குறிப்பால் காட்டுவது இப்பாசுரம்.</p>
<p class="Text"><span class="char-style-override-7">‘நாயகனாய் நின்ற நந்தகோபன்’</span> — ‘உலகுக்கோர் தனி நாயகனாய் ஏழுலகும் தன் ஆட்சி செய்கின்ற, ஆற்றல் மிக்க எம்பெருமான் கண்ணனுக்கே உரிய பதம் ‘நாயகன்’. இங்கு இப்பதம் நந்தகோபனுக்கும் உபயோகப்படுத்தப்படுகிறது.</p>
<p class="Text">நாயகனுக்கும் நாயகனாய் இந்த அவதாரத்தில் நந்தகோபன் குமரன் (பிள்ளை) என்று கண்ணனையும் அதட்டி, அவனை அடக்கும் வாய்ப்பு (பெருமை) பெற்றவன், நந்தன். பெற்றவரான வசுதேவருக்குக் கிடைக்காத பிள்ளைமை இன்பங்களையெல்லாம் நேரில் காணும் பேறுபெற்றவன். அவனை உயர்த்தினால்தான் கண்ணனுக்கே மகிழ்ச்சி. ‘நான் தசரதன் பிள்ளை’ என்று சொல்லிக் கொண்ட இராமனைப் போல, கண்ணன் நந்தகோப குமாரன்.</p>
<p class="Text">‘நின்ற’ (நிலைபெற்ற) எப்போது எந்த ஆபத்து வருமோ? என்று எச்சரிக்கையுடன் கண்ணனைக் காப்பவன்.</p>
<p class="Text"><span class="char-style-override-7">‘கோயில் காப்பானே! கொடித்தோன்றும் தோரண வாயில் காப்பானே!’</span> — ‘கோ’ என்றால் அரசன். அவனது ‘இல்’ அரண்மனை. இங்கு இறைவனே உறைகிறான், கண்ணனாக. ஆதலால், இது கோயில்தான். அந்த நந்தகோபன் திருமாளிகையைக் கவனத்துடன் காத்து நிற்பவன் எதிர்படுகிறான்.</p>
<p class="Text">அவனிடமும் மற்றும் அடுத்துக் கொடி பறக்கும் தோரண வாயில் காத்து நிற்பவனையும் அண்டி, அனுமதி கோருகிறார்கள்.</p>
<p class="Text">‘நாயகனாய் நின்ற’ என்ற அடைமொழி அப்படியே கோயில் காப்பானுக்கும், வாயில் காப்பானுக்கும்கூடப் பொருந்தும். நந்தகோபன் உள்ளே இருக்கிறான். இங்கு இவர்கள் இட்டதே சட்டம். இவர்களே நாயகர்கள். வைகுந்தத்தைக் காத்து நிற்கும் ஜயவிஜயர் போல இவர்கள் (காப்பாளர்கள்). மந்திரம் போன்றவன் கண்ணன் என்றால், அதனைப் பாதுகாத்து வரும் ஆசார்யர்களைப் போன்றவர்கள் இவர்கள். கண்ணனைக் காண்பதுதான் இலட்சியம். அதற்காக நந்தகோபன், அவனது சேவகர்கள் — இவர்கள் யார் காலிலும் விழ இந்தக் கோபியர்கள் தயங்குவதில்லை. அத்தனை மயக்கம்!</p>
<p class="Text"><span class="char-style-override-7">‘கொடித்தோன்றும்’</span> — கோகுலத்தில் உள்ள வீடுகள் அனைத்தும் ஒரே மாதிரியாக இருக்கும். மார்கழி இருட்டில் அடையாளம் தெரிவதற்குக் கொடி கட்டப்பட்டிருக்கிறது. கண்ணன் பிறப்பால் ஆயர்பாடியில் நந்தகோபனது ஆட்சி ‘கொடி கட்டிப் பறக்கிறது’. இராமனிடம் நாட்டை திருப்பித்தர கானகம் சென்ற பரதன், வற்கலை உடைகள் தொங்கும் கொடிகளைப் பார்த்து இராமன் ஆசிரமம் என்று அறிந்தானாம்.</p>
<p class="Text"><span class="char-style-override-7">‘மணிக்கதவம் தாள்திறவாய்’</span> — அழகிய கதவு. உள்ளே இருப்பது வெளியே தெரியும்படியான அத்தனை வேலைப்பாட்டுடன் அமைந்த கதவு. மணிக்கதவு — இரத்தினக் கதவு என்றும் கூறுவர். காவல்காரன் இருக்கையில், அவன் அனுமதித்துக் கதவைத் திறந்து விடுவதுதான் முறை. எனவே, அவனை வேண்டுகிறார்கள்.</p>
<p class="Text"><span class="char-style-override-7">‘ஆயர் சிறுமியரோமுக்கு... நென்னலே வாய்நேர்ந்தான்’</span> — இங்கு சுவையான விவாதம் நடப்பதாக விளக்கம் எழுதியிருக்கிறார்கள், ஆசார்யர்கள். கற்பனை வளம் செறிந்த உரையாடல் இது.</p>
<p class="Text">இந்த இருட்டில் யார் அது வந்திருப்பது?</p>
<p class="Text">எங்களைப் பார்த்துப் பயமா? கண்ணன் இருக்குமிடத்தில் பயத்திற்கு என்ன வேலை? </p>
<p class="Text">நாங்கள் ஆயர்கள். உன் இனத்தவர்கள் (ஆயர்பாடியில் ஒரே இனம் தானே!). அதிலும் பெண்கள்.</p>
<p class="Text">பெண்களா! ஆயர் பெண்களா! பூதனை ஆயர்குலப் பெண்ணாகத்தானே வந்தாள்?</p>
<p class="Text">‘இல்லை, நாங்கள் சிறுமியர்’.</p>
<p class="Text">ஓர் அசுரன், கன்றுக்குட்டியாக வந்து என்ன பாடுபடுத்தினான்?</p>
<p class="Text">உள்ளே இருப்பவன் எங்களுக்கு மிகவும் வேண்டியவன். கண்ணன் நேற்றே நோன்புக்கு அங்கமாகிய பறை தருவதாகவும், எங்களை வரும்படியாகவும் சொல்லி இருக்கிறான்.</p>
<p class="Text">‘இது என்ன திரேதாயுகமா?’ என்று ஓர் அஸ்திரத்தை விடுத்தார்கள், காவலாளிகள்.</p>
<p class="Text">இராமன் வாழ்ந்த அயோத்தியா இது — பயப்படாமல் இருக்க? அப்போது தகப்பனாரோ, சம்பரனை வென்ற தசரதர். பிள்ளைகளோ, சமர்த்தர்களான இராம—லட்சுமணர்கள். ஆண் புலிகள். இப்போது துவாபரயுகம் முடிந்து, கலியுகம் ஆரம்பிக்க உள்ள நிலை. அதாவது தகப்பனார் சாது நந்தகோபர். பிள்ளைகள் சிறுவர்கள். குறும்பு செய்பவர்கள். ஊர் ஆயர்சேரி. கம்சன் படைவீட்டுக்கு அருகில். அவனோ பகைவன். இப்படியாக வருபவர்களெல்லாம் அசுரர்கள். எப்படி நான் பயப்படாதிருப்பது?</p>
<p class="Text"><span class="char-style-override-7">‘தூயோமாய் வந்தோம்... பாடுவான்’</span> — காவலன் இவர்களைச் சோதனை இடுவது போலப் பார்த்தானாம். நாங்கள் தூய்மையாக வந்திருக்கிறோம், உள்ளத்தூய்மையோடு வந்திருக்கிறோம். நாங்கள் வந்திருப்பது படுக்கையறைக்கு. கண்ணனுக்குப் பள்ளி எழுச்சி பாட. அவன் உறங்கும் போதும் அழகுடையவன். அந்த அழகைக் கண்களால் கண்டு, அவனை எழுப்ப வந்தவர்கள், நாங்கள்.</p>
<p class="Text"><span class="char-style-override-7">‘வாயால்... நீக்கேலோர் எம்பாவாய்’</span> — இந்தப் பேச்சிலே, எந்தக் கல் மனமும் இளகிவிடும். (காவலரது முகவாயைப் பிடித்துக் கெஞ்சுவது போல்) இந்த வைகறைப் போதில் உனது வாயால் ஏதாவது மறுத்துச் சொல்லிவிடாதே. முதல் கோணல் முற்றிலும் கோணல் நாளாக இன்று ஆகிவிடும். (இங்கு உலக வழக்கு ஒன்றை எண்ணுதல் வேண்டும். விடியற்காலை வேளையில் பொருள் வாங்கச் செல்பவர்கள்கூட அதிக பேரம் செய்யாமல் அளவாகப் பேச வேண்டும்.)</p>
<p class="Text para-style-override-6">‘இந்தக் கதவு நிலையுடன் நேசம் கொண்டு அழுந்தப் பதிந்திருக்கிறது. அதற்கு உன்னிடம் நேசம். நீ திறந்தால்தான் திறக்கும். கதவைத் திறந்து கண்ணனை நாங்கள் சேவிக்க அனுமதிப்பாயா?’ என்று கேட்கிறார்கள், ஆயர்மங்கையர்.<span></span></p>


<p class="Page-Break"> </p>
<p class="Heading" id="toc_marker-23">17. நந்தகோபரே! அனுமதி வேண்டும்!</p>
<p class="Shlok">அம்பரமே தண்ணீரே சோறே அறஞ்செய்யும்</p>
<p class="Shlok">எம்பெருமான்! நந்தகோபாலா! எழுந்திராய்!</p>
<p class="Shlok">கொம்பனார்க் கெல்லாம் கொழுந்தே! குலவிளக்கே!</p>
<p class="Shlok">எம்பெருமாட்டி! யசோதாய்! அறிவுறாய்</p>
<p class="Shlok">அம்பரம் ஊடறுத்து ஓங்கி உலகளந்த</p>
<p class="Shlok">உம்பர் கோமானே! உறங்காது எழுந்திராய்!</p>
<p class="Shlok">செம்பொற் கழலடிச் செல்வா! பலதேவா!</p>
<p class="Shlok-1">உம்பியும் நீயும் உறங்கேலோர் எம்பாவாய்.</p>
<p class="Text">(அம்பரம் — முதலில் ஆடை, பின் ஆகாயம்; அறம் செய்யும் — தானம் செய்யும்; கொம்பனார் — பூங்கொம்பு போன்ற பெண்கள்; உம்பர் — தேவர்)</p>
<p class="Text">வாயிற்காவலர் அனுமதிக்க, கோபியர் உள்ளே நுழைகிறார்கள். அங்கு நந்தகோபன் இருப்பிடம்; அவனை எழுப்பி, அடுத்துப் படுத்திருந்த யசோதையை எழுப்பி, ஆர்வமிகுதியால் கண்ணனை எழுப்பி, அவன் குறிப்பால் பலராமனை எழுப்பும் அழகான பாசுரம், இது.</p>
<p class="Text">ஆடையையும், நீரையும், உணவையும் வரையறை இல்லாது தருமம் செய்கின்ற எங்கள் தலைவராகிய நந்தகோபரே! பள்ளி எழுந்தருள வேண்டும். பூங்கொம்பு போன்ற ஆயர் பெண்களில் கொழுந்து போன்ற தலைவியே! எங்கள் குலவிளக்கே! எங்கள் இறைவியே! யசோதையம்மா! எழுந்திருக்க வேண்டும். வாமனாவதார காலத்தில் மாவலியிடம் தானம் பெற்று, அளக்கத் தொடங்கி ஓரடியால் பூமியை அளந்து, மற்ற அடியால் ஆகாயத்தை ஊடறுத்து வளர்ந்து, உலகங்களையெல்லாம் அளந்த தேவர் தலைவனே! கண்ணா! உறக்கத்தை விடுத்துப் பள்ளி எழ வேண்டும். சிவந்த—பொன்னாலான வீரக் கழலையணிந்த திருவடிகளையுடைய பலராமனே! நீயும், உன் தம்பியான கண்ணனும் இனியும் உறங்காது எழுந்து எங்களுக்குச் சேவை தரவேண்டும்.</p>
<p class="Text"><span class="char-style-override-7">‘அம்பரமே... நந்தகோபாலா எழுந்திராய்’</span> — வேதம் வல்லார்களைக் கொண்டு விண்ணோர், பெருமான் திருப்பாதம் பணிய வேண்டும் என்பது முறை. வேதம் கற்றவர்களைப் போன்றவர்கள் ஆறு முதல் பதினைந்தாவது பாசுரம் வரை எழுப்பப்பட்ட கோபியர்கள். அடுத்து, விண்ணோர். அதாவது விண்ணோர்களுக்குச் சமமானவர்களான நந்தகோபன், யசோதை, பலராமன் ஆகியோர் எழுப்பப்பட்டு, அவர்கள் நம்பெருமான் கண்ணனை அணுகுகிறார்கள்.</p>
<p class="Text">முதற்கட்டிலே பாதுகாப்பாக நந்தகோபன் இருக்கிறான். அவனை எழுப்புகிறார்கள். முன் பாடலில் நாயகன் என்கிறார்கள். மேலும் அவன் புகழ் பேசுகிறார்கள். தசரதன் பிள்ளை பிறக்க தவம், தானம் செய்தார். இவன் (நந்தகோபன்) பெற்ற பிள்ளை நன்றாயிருக்கத் தானம் செய்பவன். அம்பரம் (ஆடைகள்), தண்ணீர், உணவு இவற்றை அள்ளிக் கொடுப்பவன். ஆடைகளும் உணவும் ஏராளம். இவற்றை அவன் கடமையாகக் கருதிச் செய்கிறான். தனக்கு ஒரு நல்ல கதி வேண்டி அல்ல. வேண்டுவோர்க்கு வேண்டுவதெல்லாம் தரும் நீ, நாங்கள் வேண்டும் பொருளைத் தரவேண்டும். எங்களுக்கு மூன்று பொருள்கள் தர வேண்டாம். கண்ணன் — ஒரு பொருள் அதைத் தந்தால் போதும். அந்த ஒரு பொருளே எல்லாப் பொருளினும் உயர்ந்தது. எங்களுக்கு உண்ணும் உணவும், பருகும் நீரும் அவனே!</p>
<p class="Text">இங்கு அருமையான ஒரு நயம். வியாக்கியானத்தில் சொல்லப்படுகிறது. கண்ணன் வளர்ந்து பெரியவனாகித் திரௌபதிக்குத் துகிலளித்தது, அட்சய பாத்திரமளித்தது, கன்று மரித்து நீருட்டியது — இவையெல்லாவற்றுக்கும் காரணம் இவனது தகப்பனார் அடியொற்றிய வழக்கம். முன் செய்த நல்வினைப் பயன்.</p>
<p class="Text"><span class="char-style-override-7">‘எம்பெருமான்’</span> — இறைவனுக்கும் தந்தையாக இருப்பவனாதலால் நந்தகோபனை ‘எம்பெருமான்’ என அழைக்கிறார்கள்.</p>
<p class="Text"><span class="char-style-override-7">‘கொம்பனார்க் கெல்லாம்... அறிவுறாய்’</span> — முறைப்படி யசோதையை எழுப்பி, நந்தகோபனை எழுப்ப வேண்டும். இங்கு அதற்கு வாய்ப்பில்லை. முன் கட்டில் நந்தன்; இடைக்கட்டில் யசோதை; அடுத்து பலராமன், கண்ணன் — இப்படிப் படுத்திருக்கிறார்கள். யசோதை குலக்கொழுந்து; பூங்கொம்பு போன்ற ஆயர் மகளிர்க்கெல்லாம் தலைவி; பெண்ணின் வருத்தமறிந்தவள்; அவள் கணவனையும் விடமாட்டாள், பிள்ளைகளையும் விடமாட்டாள் (‘அவள் கட்டிலையும் விடாள், தொட்டிலையும் விடாள்’); கண்ணனின் தாய்; ‘எம்பெருமாட்டி’ (எம்பெருமான் நந்தகோபனாயின், இவள் எம்பெருமாட்டி தானே!). நந்தகோபன் எழுந்தால்தான் காரியம் செய்ய இயலும். இவள் அறிவுற்றாலே போதும். இவள் குறிப்பறிந்தே செயல்கள் நிகழும். இப்படி எழுப்பப்பட்ட தந்தையும் தாயும் அனுமதித்துவிட்டார்கள்.</p>
<p class="Text">அடுத்து, கண்ணன் இருக்குமிடம். ஆர்வமிகுதியால் பலராமன், நப்பின்னை இவர்களை எழுப்பிய பிறகு கண்ணனை எழுப்ப வேண்டும் என்பதை மறந்து நேரே அவனை எழுப்பத் தொடங்குகிறார்கள்.</p>
<p class="Text para-style-override-2"><span class="char-style-override-7">‘அம்பரம்... உறங்காது எழுந்திராய்’</span> — ஆண்டாளுக்கு வாமனாவதாரத்தில் ஈடுபாடு. கண்ணனை ஒத்த சிறு வடிவம் வாமனனுடையது. அவனது முதலடி பூ உலகை அளந்தது. இரண்டாம் அடி வானை அளந்தது. (இங்கும் இரண்டாம் முறையாக வாமனாவதாரம் பேசும்போது வானமளந்த திருவடியே பேசப்படுகிறது.) அம்பரம், ஆகாயத்தைத் துளைத்து சென்று ஓங்கிய திருவடி அது.</p>
<p class="Padal-1">ஒண்மிதியிற் புனலுருவி ஒருகால் நிற்ப</p>
<p class="Padal-1">ஒருகாலும் காமரு சீர் அவுணன் உள்ளத்து</p>
<p class="Padal-1">எண்மதியும் கடந்து அண்டமீது போகி</p>
<p class="Padal-1">இருவிசும்பின் ஊடுபோய் எழுந்து — மேலைத்</p>
<p class="Padal-1">தண்மதியும் கதிரவனும் தவிர ஓடித்</p>
<p class="Padal-1">தாரகையினட புறம்தடவி அப்பால் மிக்கு</p>
<p class="Padal-1">மண்முழுதும் அகப்படுத்த நின்றஎந்தை </p>
<p class="Padal-1 para-style-override-8">மலர்புரையும் திருவடியே வணங்கி னேனே.</p>
<p class="Right-Align para-style-override-9">— திருநெடுந்தாண்டகம்</p>
<p class="Text-1">என்று இதனை விளக்கிக் காட்டுகிறார், திருமங்கை மன்னன். தேவர்களுக்காகச் செய்த காரியம் அது! தேவராஜனே! உறங்காது எழுந்திருக்க வேண்டும்.</p>
<p class="Text">உலகளத்தல் போன்ற உடல் வருந்தும் செயல் ஏதும் எங்களுக்காகச் செய்ய வேண்டாம். எழுந்து வந்தால் போதும்! நீ என்ன பெரியவர்களுக்கு, தேவர்களுக்குத்தான், காரியம் செய்வாயா? ஒன்றுமறியாத ஆயர்களுக்கு ஏதும் செய்ய மாட்டாயா? — என்பது போல அமைந்த அடிகள் இது.</p>
<p class="Text">திருவிக்கிரமாவதாரம் செய்தவன்தான் கண்ணனாக வந்திருக்கிறான் என்பதை இப்பெண்கள் அறிவார்கள். அவனைப் பள்ளி எழுப்பப் பாடினார்கள்.</p>
<p class="Text"><span class="char-style-override-7">‘செம்பொற் கழலடி... உறங்கேலோர் எம்பாவாய்’</span> — ‘கண்ணன் குறிப்பால் உணர்த்தினானாம். என் மூத்த அண்ணன் கோபக்காரர். அவரை மறந்துவிட்டீர்கள்’ என்று. உடனே அண்ணன் பலராமனை எழுப்ப ஆரம்பிக்கிறார்கள்.</p>
<p class="Text para-style-override-6">கண்ணன் பிறக்கும்முன் பிறந்தவன்; ‘பொற்காலிட்டுப் பிறந்தவன்’; செம்பொற்கழலடிச் செல்வன். நீ உறங்காது விழித்தெழ வேண்டும். தம்பியும் நீயும் சேர்ந்து வர வேண்டும். இப்போது நீ அண்ணனாக இருக்கலாம். ஆனால், ‘நீ யார்?’ என்பது எங்களுக்குத் தெரியும். முன் அவதாரத்தில் இலக்குவனாக வந்து இராமனைப் பிரியாது தொண்டு செய்தவனல்லவா? உறங்காதிருந்த உனக்கு எப்படி உறக்கம் வருகிறது? தம்பி இலக்குவனான உனது அனுமதி பெற்றபின்தான், குகன், சுக்ரீவன், வீடணன் ஆகியோர் இறைவனைப் பற்றினார்கள். அதை அறிந்துதான் உன்னை எழுப்ப வந்திருக்கிறோம். உயிரை இறையிடம் சேர்க்கும் ஆசார்யர் போன்ற நீ உறங்கலாமா? மேலும் நீயோ அனந்தன். ஆதிசேடன். (ஆதிசேடனின் அம்சம் (கூறு)தான் இலக்குவனும் பலராமனும் என்பது புராணக் கூற்று.) அதாவது எம்பெருமானின் படுக்கை. படுக்கையில் படுப்பவர் உறங்கலாம்; படுக்கைக்கு உறக்கம் உண்டா? தம்பியும் நீயும் பள்ளி எழுந்து எங்கள் கண்கள் மகிழ வரவேண்டும் என்று வேண்டுகிறார்கள், பக்திப் பெருக்கில் திளைக்கும் ஆயர்மகளிர். (தமிழகத்தில் பலராமன் தனியாகவே வழிபடப் பெற்றான் என்பதை நினைவு கூறவேண்டும்.)<span></span></p>


<p class="Page-Break"> </p>
<p class="Heading" id="toc_marker-24">18. பந்தார் விரலி! பாரம்மா எங்களை!</p>
<p class="Shlok">உந்து மதகளிற்றன் ஓடாத தோள்வலியன்</p>
<p class="Shlok">நந்தகோபாலன் மருமகளே! நப்பின்னாய்!</p>
<p class="Shlok">கந்தம் கமழுங் குழலீ! கடைதிறவாய்;</p>
<p class="Shlok">வந்தெங்கும் கோழி அழைத்தனகாண்; மாதவிப்</p>
<p class="Shlok">பந்தல்மேல் பல்கால் குயிலினங்கள் கூவினகாண்</p>
<p class="Shlok">பந்தார் விரலி! உன் மைத்துனன் பேர்பாடச்</p>
<p class="Shlok">செந்தாமரைக் கையால் சீரார் வளைஒலிப்ப</p>
<p class="Shlok-1">வந்து திறவாய் மகிழ்ந்தேலோர் எம்பாவாய்.</p>
<p class="Text">திருப்பாவையில், <span class="char-style-override-3">‘எம்பெருமானார் உகந்த பாசுரம்’</span> என்ற சிறப்பைப் பெற்ற பாடல், இது. இருமுறை ஓதப்படுவது. நப்பின்னைப் பிராட்டியை எழுப்பும் பாடல். பிராட்டியை முன்னிட்டுக் கொண்டுதான் இறைவனிடம் செல்ல வேண்டுமென்பது வைணவ நெறி. ஆர்வமிகுதியால் அதனை மறந்து முறைதவறிப் பலராமன், கண்ணன் இவர்களை எழுப்பத் தலைப்பட்டார்கள். இப்போது முறை தெரிந்து செயல்படுகிறார்கள். சாதாரண காலங்களில்தான் முறையெல்லாம். பிரேமை அதிகரித்த பக்தி நிலையில் முறை தவறுவது இயல்பு. <span class="char-style-override-3">‘ஆத்திரம் கொண்டவர்க்கே கிளியே சாத்திரம் உண்டோடி’</span> என்பார் மகாகவி பாரதியார். சீதாப்பிராட்டியை விடுத்துப் பகவானைப் பற்றிய சூர்ப்பனகையும், பகவானை விடுத்துப் பிராட்டியைப் பற்றிய  இராவணனும் அழிந்து போனார்கள். முறை அறிந்து செயல்பட்ட வீடணன், அனுமன் போன்றோர் வாழ்ந்தார்கள். சித்திரகூடத்தில் சீதாப்பிராட்டியின் மார்பகங்களைக் காக்கையாக வந்து கொத்தினான், இந்திரன் மகன் காகாசுரன். உதிரம் மேலே விழ, எழுந்த இராமன், அவன்மீது தருப்பைப் புல்லையே பிரும்மாஸ்திரமாக ஏவினார். காகம் ஏழுலகும் பறந்து வேண்டியும் யாரும் உதவவில்லை. திரும்ப வந்து பிராட்டி கால்களில் விழுந்த அவன் தலையை, பகவான் திருவடிகளில் வைத்து, அவனையும் கொல்லாமல் காத்தவள், சீதாப்பிராட்டி. ‘இந்த உலகில் குற்றம் செய்யாதவர்கள் யார்?’ என்று தன்னைக் கொடுமைப்படுத்திய அரக்கியர்களையும் அனுமனிடமிருந்து காத்தவள், அன்னை சீதாப்பிராட்டி. அவளது பெருமை பேசும் பாசுரம் இது.</p>
<p class="Text">(மதம் உந்து களிற்றன் — மதம் பெருகுகின்ற யானைகளை உடையவன், செலுத்துபவன்; ஓடாத தோள்வலியன் — புறமுதுகிடாத தோள் வலியன்; கந்தம்கமழும் — வாசனை வீசுகின்ற; கடை — வாயிற்கதவு; மாதவிப் பந்தல் — குருக்கத்தி மலர்ப் பந்தல்; பந்தார் விரலி — பந்து பொருந்திய விரல்களை உடையவள்)</p>
<p class="Text">மதம் சொரிகின்ற யானைகளைச் செலுத்தும் வலிமை பெற்றவனும், புறமுதுகிட்டு ஓடிவராத தோள்வலிமை உடையவனுமான நந்தகோபனது மருமகளே! நப்பின்னைப் பிராட்டியே! நறுமணம் வீசும் குழலை உடையவளே! வந்து வாயிற்கதவைத் திறப்பாயாக.</p>
<p class="Text">பொழுது விடிந்ததற்கு அடையாளமாகக் கோழிகள் ஊரெங்கும் கூவுகின்றன. (காதில் விழவில்லையா?) குருக்கத்தி மலர்ப்பந்தலின் மீதுள்ள குயில்கள் பலகாலும் கூவுகின்றன. இதுவுமா செவியில் விழவில்லை?</p>
<p class="Text">கண்ணனுடன் பந்தாடி, பந்தைக் கையில் பிடித்த விரல்களுடன் உறங்குபவளே! உனது கணவன் கண்ணனது திருப்பெயர்களை நாங்கள் பாடுகிறோம். நீயும் இக்குழுவில் சேர்ந்து பாட, அழகிய தாமரை போல் சிவந்த உனது திருக்கைகளில் சிறந்த வளையல்கள் ஒலிசெய்ய நடந்து வந்து மகிழ்ச்சியுடன் கதவைத் திறக்க வேண்டும்.</p>
<p class="Text"><span class="char-style-override-7">‘உந்தும் மதகளிற்றன்’</span> — மதம் உந்துகிற களிறுகளை உடையவன்; யானைகளை உந்துபவன்; செலுத்துபவன்; யானை வலிமை பெற்றவன். இங்கு யானை ஏது எனில் வசுதேவருக்கு யானைகள் உண்டு. நந்தகோபர் அவரது நண்பர். இங்குள்ளது அங்கும், அங்குள்ளது இங்குமாய்ப் பரிமாற்றம் உண்டு என்பது உரை.</p>
<p class="Text"><span class="char-style-override-7">‘ஓடாத தோள்வலியன்’</span> — புறமுதுகிட்டு ஓடுவதென்பது ஆயர்களிடம் இல்லை. மன்னன் நந்தகோபனிடம் இல்லவே இல்லை. வலிமை படைத்த கம்சனும்கூட வஞ்சனையாகக் கண்ணனை அழிக்க முற்பட்டானே தவிர, படையெடுத்து வரவில்லை. காரணம் ஆயர்களிடமுள்ள பயம். கையில் மாடு மேய்க்கும் கோல் இருப்பினும், விரோதிகளைக் கண்டால் அதிலேயே வேலைச் சொருகிப் போருக்குக் கிளம்பும் ஆற்றல் மிக்கவர்கள், ஆயர் தலைவர்கள்.</p>
<p class="Text"><span class="char-style-override-7">‘நந்தகோபாலன் மருமகளே’</span> — நந்தகோகுலத்தின் தலைவன் நந்தகோபன். அத்தனை பெருமையுடையவனாயினும் ஆயர் மங்கையர் பெயர் சொல்லிக் குறிப்பிடும்படி அத்தனை எளியவன். அவருடைய மருமகள் எழுப்பப்படுகிறாள். மாமனார் பெருமையைச் சொன்னால்தான் அவளுக்கு மகிழ்ச்சி. சிறை இருந்த சீதை ‘என் மாமனார் (தசரதன்) இருந்திருந்தால் எனக்கு இப்படிப்பட்ட பரிபவம் நேர்ந்திருக்குமா?’ என்று கூறினாளாம். பெயர் குறிப்பிட்டு ‘நப்பின்னாய்!’ என்று அழைக்கிறார்கள். பிராட்டியை முன்னிட்டுத்தான் இறைவனை அடைய வேண்டும் என்பது வைணவ நெறி. பரமபதத்தில் இலக்குமி; வராக அவதாரத்தில் பூமிப்பிராட்டி; கண்ணனாக வந்த போது நப்பின்னை — இவர்களுக்கே ஏற்றம். ஏழு எருதுகளை வென்று இவளைக் கண்ணன் மணந்தான் என்பது கதை. நப்பின்னை — அழகான தமிழ்ப் பெயர். (பின்னை — பின்னால் வந்தவள்)</p>
<p class="Text"><span class="char-style-override-7">‘கந்தம் கமழுங் குழலீ! கடைதிறவாய்’</span> — எம்பெருமான் மணங்கள் அனைத்தும் நிறைந்தவன் (சர்வகந்தன்). அவனுக்கும் மணமூட்டும் வாசனை நிறைந்த குழல் இவளுடையது! நப்பின்னையின் பெருமைகளைக் கூறி, அவளைக் கதவைத் திறக்கச் சொல்கிறார்கள். மறுபடியும் பழைய கதை.</p>
<p class="Text">‘பொழுது விடிந்து விட்டதா? அடையாளம் என்ன?’ என்று அவள் கேட்கிறாள்.</p>
<p class="Text"><span class="char-style-override-7">‘வந்தெங்கும் கோழி அழைத்தனகாண்’</span> — கோழி கூவுவது காதில் விழவில்லையா? ‘ஒரு கோழி கூவினால் பொழுது விடிந்ததாகுமா?’ ‘இல்லை. ஊர்க்கோழிகள் முழுவதும் எழுந்து கூவுகின்றன. வந்தெங்கும் கோழி அழைத்தன காண்’ கடமை செய்யக் குரல் கொடுக்கின்றன. (<span class="char-style-override-3">‘கோழி அழைப்பதன் முன்னம் குடைந்து நீராடுவான் போந்தோம்’</span> — நாச்சியார் திருமொழி)</p>
<p class="Text"><span class="char-style-override-7">‘மாதவிப் பந்தல்மேல்... கூவினகாண்’</span> — குருக்கத்தி மலர்ப்பந்தலில் குயிலினங்கள் கூகூவென்று கூவுகின்றன. ஒரு முறையல்ல. பல முறைகள்.</p>
<p class="Text">குயில் இனிய குரலுடையது. அது தங்குவது மலர்ப்படுக்கை. அதாவது குருக்கத்தி மலர்ப்பந்தலாம். உலக நினைவின்றிப் பரம்பொருளை நினைத்திருக்கும் பக்தன் மகிழ்வது போல, மாதவிப் பந்தலில் கவலையின்றி இசைபாடுமாம், குயில்.</p>
<p class="Text"><span class="char-style-override-7">‘பந்தார் விரலி’</span> — கண்ணனும் பின்னையும் இரவில் பந்தாடி, அந்தப் பந்தைக் கையில் வைத்தபடி உறங்கி விடுவாளாம், நப்பின்னை. அவளது விரல்களில் அந்த அடையாளம் எப்போதும் இருக்குமாம். இங்கு அற்புதமான விளக்கங்கள் உரைகாரர்களால் தரப்படுகின்றன.  இவளது ஒரு கையில் கண்ணன் பகவான்; மறு கையில் பந்து. உலகை ஒரு கையிலும், இறைவனை ஒரு கையிலும் வைத்திருப்பவள். ஒரு கையில் நாராயணன்; மறு கையில் அந்தப் பந்தின் இடத்தில் இருப்பவன், ஜீவன் (உயிர்). இந்த உயிரை, இறைவனிடம் சேர்க்கும் பணியை (புருஷகாரத்தைச்) செய்பவள், இவள்.</p>
<p class="Text"><span class="char-style-override-7">‘உன் மைத்துனன் பேர்பாட’</span> — கதவைத் திறந்து எங்களை உள்ளே வரவிட வேண்டும். நாங்கள் வந்திருப்பது கண்ணனான உன் கணவன் புகழ்பாட. ‘மைத்துனமை என்றால் ஊடல். கண்ணனுக்கும் உனக்கும் ஊடல் நடைபெறுகையில் நாங்கள் உன் பக்கமிருந்து, உனக்காக கண்ணனுடன் வாதிடுவோம்.’ (பெற்றோர்களிடையில் சலசலப்பு நேருகையில் பிள்ளைகள் தாய்ப்பக்கமே இருப்பார்கள்.)</p>
<p class="Text"><span class="char-style-override-7">‘செந்தாமரைக் கையால்... மகிழ்ந்து’</span> — அழகிய கை பிராட்டியுடையது. தாமரைக் கண்ணன் விரும்பும் தாமரைக்கை. நீ கதவைத் திறக்கையில் அந்தக் கையழகை, அதிலே வளையல்கள் ஒலிப்பதை நாங்கள் காண வேண்டும். நீ நடந்து வரும் நடையழகால் எங்கள் கண்களுக்கு விருந்திட வேண்டும். மகிழ்ச்சியோடு வர வேண்டும். உன் முகமலர்ச்சியை நாங்கள் காண வேண்டும். அந்த மகிழ்ச்சி எங்கள் வாழ்விலும் மகிழ்வூட்டும்.</p>
<p class="Text"><span class="char-style-override-7">‘சீரார் வளை’</span> — வளைக்குச் சீர்மை, கழலாதிருத்தல், எம்பெருமானைப் பிரியாதிருப்பதால் வளை கழல்வதில்லை. பகவானது கரங்களில் ஒன்றுக்கு ‘அபயக்கரம்’ என்று பெயர். அது ‘நீ பயப்படாதே’ (அஞ்சேல்) என்று கூறும். பிராட்டியான தாயாரின் கரமும் அவ்வாறே காட்டும். ஆனால், இது ஏற்றமுடையது. ‘வைத்தஞ்சல்’ என்னும் கரம். ‘இவனைப் பார்த்து, இவன் சங்கு—சக்கரதாரியாய் ஆயுதங்களுடன் இருப்பதைப் பார்த்து நீ பயப்படாதே! நான் பார்த்துக் கொள்கிறேன்’ என்று கூறும் கை, இது.</p>
<p class="Text">இப்பாசுரம் எம்பெருமானார் இராமாநுஜர் வரலாற்றிலே இடம் பெற்றது. திருவரங்கத்தில் இராமாநுஜர் பிட்சைக்கு எழுந்தருளும் போது எப்போதும் திருப்பாவை அனுசந்தானம் செய்து கொண்டே (சொல்லியே) செல்வார். ‘உந்து மதகளிற்றன்’ பாசுரத்தில், ‘பந்தார் விரலி...... வந்து திறவாய்’ என்ற  அடிகள்  சொல்லுகையில்,  அவரது  ஆசார்யரான பெரிய நம்பிகளின் திருமாளிகை வந்தது. கதவைத் திறந்து அத்துழாய் என்ற அவரது மகள் பிட்சை இட்டாள். நப்பின்னையையே எண்ணிப் பாடி வந்த ஆசார்யர் வந்தவளை நப்பின்னையாகவே எண்ணி மூர்ச்சையாகி விட்டார். பயந்து உள்ளே சென்று தந்தை பெரிய நம்பியிடம் தெரிவித்தாள், அப்பெண்.</p>
<p class="Text"><span class="char-style-override-3">‘ஓஹோ உந்து மதகளிற்றனாகாதே’</span> என்றாராம், ஆசார்யர்.</p>
<p class="Text">சூழ்நிலை மறந்து நப்பின்னையைத் தம் மகள் வடிவில் சீடன் கண்டிருக்கிறான் என்பதை உணர்ந்துவிட்டார், ஆசார்யர். இப்பாசுரம் இவ்வரலாற்றால் ஏற்றம் பெற்றுவிட்டது. சிறப்பாக, ஆண்டாள் பாசுரத்தில், இராமநுஜரின் ஈடுபாட்டையும் தெரிவிப்பது இப்பாடல்.</p>
<p class="Text para-style-override-6">வடமொழி வல்லுனரான இராமநுஜரை, <span class="char-style-override-3">‘திருப்பாவை ஜீயர்’</span> என்றே போற்றுவர்.<span></span></p>


<p class="Page-Break"> </p>
<p class="Heading" id="toc_marker-25">19. என்னே உங்கள் சேர்த்தி! இணைப்பு!</p>
<p class="Shlok">குத்து விளக்கெரியக் கோட்டுக்கால் கட்டில்மேல்</p>
<p class="Shlok">மெத்தென்ற பஞ்ச சயனத்தின் மேலேறிக்</p>
<p class="Shlok">கொத்தலர் பூங்குழல் நப்பின்னை கொங்கைமேல்</p>
<p class="Shlok">வைத்துக்கிடந்த மலர்மார்பா! வாய் திறவாய்!</p>
<p class="Shlok">மைத்தடங் கண்ணினாய்! நீஉன் மணாளனை </p>
<p class="Shlok">எத்தனை போதும் துயிலெழ ஒட்டாய்காண் </p>
<p class="Shlok">எத்தனையேலும் பிரிவாற்ற கில்லாயால்</p>
<p class="Shlok-1">தத்துவமன்று தகவேலோர் எம்பாவாய்.</p>
<p class="Text">(கோட்டுக்கால் — யானைத் தந்தத்தால் செய்த கால்கள்; பஞ்சசயனம் — மெத்தை; தத்துவம் — சொரூபம், பெருமை; தகவு — சுபாவம், இயல்பு)</p>
<p class="Text">குத்துவிளக்கு எரிந்து கொண்டிருக்கிறது. தந்தத்தால் செய்த கட்டிலில், மிருதுவான பஞ்சணையில் ஏறிக் கொத்தாக மலர்ந்த பூக்களைச் சூடிய நப்பின்னையின் மார்பகத்தின் மீது சாய்ந்து படுத்திருக்கும் கண்ணபிரானே! வாய்திறந்து எங்களை வரவேற்க வேண்டும். மையிட்டு விரிந்த கண்களையுடைய நப்பின்னையே! எத்தனை நேரமானாலும் நீ உன் கணவன், துயில்நீங்கி எழுந்துவர உடன்படமாட்டாய் போலும்.</p>
<p class="Text">இப்படி, அவனை விட்டுப் பிரிவதை நீ பொறுக்காமலிருப்பது உன் சொரூபத்திற்கும் பெருமைக்கும் சேராது. உன் இயல்பிற்கும் (சுபாவத்திற்கும்) இது பொருந்தாது. இப்படிக் கூறி, கண்ணனையும் நப்பின்னையும் ஒரு சேர சேர்த்தி (இணையாக வணங்கி) துயில் எழுப்பும் பாடல் இது.</p>
<p class="Text"><span class="char-style-override-7">‘குத்து விளக்கெரிய’</span> — வெளியே நிற்கும் கோபியர்கள் நப்பின்னையின் பேற்றை எண்ணிப் பார்க்கிறார்கள். நட்டநடு வீட்டில் குத்துவிளக்கேற்றி, பஞ்சணையில் அவனுடன் இருக்கும் பேறு நப்பின்னையுடையது. தாங்கள் கண்ணனை அடைய எத்தனை பாடுபட வேண்டியுள்ளது?</p>
<p class="Text"><span class="char-style-override-7">‘கோட்டுக்கால் கட்டில்மேல்’</span> — வீரப்பெண்டிர், தம் கணவன்மார் யானைகளை உயிர்ப்பிடியாகப் பிடித்து, அதன் தந்தங்களைக் கொண்டுவந்து, அவற்றால் செய்த கட்டில்களில்தான் உறங்குவார்களாம்.</p>
<p class="Text"><span class="char-style-override-7">‘மெத்தென்ற பஞ்ச சயனம்’</span> — சாதாரணமாகப் பஞ்சுமெத்தைகூட ஐந்துவிதமான பொருள்களால் உருவாக்கப்பட்டிருக்க வேண்டும். பஞ்சு, பட்டு, மெல்லிய கம்பளம், மலர், தளிர் என்பன அவை.</p>
<p class="Text">அழகு, குளிர்ச்சி, மென்மை, மணம், வெண்மை என்று ஐந்துவிதமான தன்மைகள் அதில் அமைந்திருக்க வேண்டும்.</p>
<p class="Text"><span class="char-style-override-7">‘கொத்தலர் பூங்குழல் நப்பின்னை... வைத்துக்கிடந்த மலர்மார்பா! வாய் திறவாய்’</span> — மாலையில் அரும்பாகச் சூடிய மலர்க்கொத்து, இரவில் மலர்ந்து விடுகிறது.</p>
<p class="Text">இப்பாடலை வார்த்தைகளால் அதிகம் விளக்காமல் பக்தியுணர்வுடன் மனதில் நினைத்துப் பார்க்க வேண்டும். முன் பாடலில் நப்பின்னையை எழுப்பியவர்கள் இப்பாடலில் அவளும் அவனுமாக இணைந்துள்ள சேர்த்தியைப் பாடுகிறார்கள். இறைவனும்—இறைவியுமாகிய இந்தத் இணைப்புத்தான் உலகுக்கு அருள் வழங்குவது!</p>
<p class="Text">படுக்கையறைக்கு வந்துள்ள ஆய்ப்பெண்களை வரவேற்க இந்த தெய்வத் தம்பதிகளுக்கிடையில் போட்டி, நான் முந்தி நீ முந்தி என்று. நப்பின்னை முந்தினால் இறைவன் அவளைத் தூக்கிக் கட்டிலில் கிடத்துகிறானாம். அவன் முந்தினால் அவள் தடுக்கிறாளாம்! இந்த அருள் போராட்டத்தில் தலையில் சூடிய மலர்மொட்டு மலர்ந்து விடுகிறதாம்!</p>
<p class="Text">எம்பெருமான் விரும்பி உறையும் இடம் பிராட்டியின் மார்பகம் — ‘மலராள் தனத்துள்ளான்’.</p>
<p class="Text"><span class="char-style-override-7">‘மைத்தடங் கண்ணினாய்!’</span> — கண்ணன் அழகைப் பார்த்துப் பார்த்து விரிந்த கண்கள் நப்பின்னையுடையவை. இந்தக் கண் வலையில் கைதியாகி விட்டவன், இறைவன்!</p>
<p class="Text"><span class="char-style-override-7">‘நீ உன் மணாளனை... தத்துவமன்று தகவு’</span> — கண்ணனை நீ உன் கணவனாக எண்ணிக் கொண்டிருக்கிறாய். ஆனால், அவன் உலகங்களுக்கெல்லாம் தலைவன். நீ அவனை வெளியே அனுப்பி எங்களுக்கு அருள் செய்ய வழி செய்ய வேண்டும். இதுதான் உன் இயல்பு. அடியார்களுக்கும் இறைவனுக்குமிடையில் ஒரு பாலம் போல இருந்து இருவரையும் இணைப்பவள், நீ. இதுதான் பிராட்டி தத்துவம் (சொரூபம்). அது மட்டுமல்ல. இயல்பிலேயே நீ கருணைமிக்கவள். அதை உண்மைப்படுத்தும் வகையில் நடந்து கொள்ள வேண்டும்.</p>
<p class="Text para-style-override-6">எச்சரிக்கையுடன் பக்தியோடு பார்க்க வேண்டிய அகத்துறைப் பாடல், இது.<span></span></p>


<p class="Page-Break"> </p>
<p class="Heading" id="toc_marker-26">20. தாயே! தலைவனே! தரிசனம் தாருங்கள்!</p>
<p class="Shlok">முப்பத்து மூவர் அமரர்க்கு முன்சென்று</p>
<p class="Shlok">கப்பம் தவிர்க்கும் கலியே துயிலெழாய்!</p>
<p class="Shlok">செப்பமுடையாய்! திறலுடையாய்! செற்றார்க்கு</p>
<p class="Shlok">வெப்பம் கொடுக்கும் விமலா துயிலெழாய்!</p>
<p class="Shlok">செப்பன்ன மென்முலைச் செவ்வாய்ச் சிறுமருங்குல்</p>
<p class="Shlok">நப்பின்னை நங்காய்! திருவே! துயிலெழாய்!</p>
<p class="Shlok">உக்கமும் தட்டொளியும் தந்துஉன் மணாளனை</p>
<p class="Shlok-1">இப்போதே எம்மை நீராட்டேலோர் எம்பாவாய்.</p>
<p class="Text">(முப்பத்து மூவர் — முப்பத்து மூவரைத் தலைமையாகக் கொண்ட, முப்பத்து முக்கோடி தேவர்; கப்பம் — கம்பம், நடுக்கம்; கலியே — மிடுக்கன், வீரன்; செப்பம் — நேர்மை, செம்மை; விமலா — குறையற்றவன்; செப்பன்ன — செப்புக்குடம் போன்ற; மருங்குல் — இடை; உக்கம் — விசிறி; தட்டொளி — கண்ணாடி)</p>
<p class="Text">தொடர்ந்து தலைவனையும் தலைவியையும், இறைவனையும் இறைவியையும், கண்ணனையும் நப்பின்னையையும் கோபியர் பள்ளி எழுப்பும் பாடல். முப்பத்து முக்கோடி தேவர்களுக்கு இடையூறு நேர்ந்தால், அவர்களுக்கு முன்பாகச் சென்று பகை ஒடுக்கி, அவர்களது நடுக்கத்தைத் தீர்க்கும் வீரனே! துயில் எழ வேண்டும்.</p>
<p class="Text">செப்புக்குடம் போன்ற மென்மையான மார்பகங்களையும், சிவந்த வாயையும், சிறுத்த இடையையும் உடைய தலைவியான நப்பின்னை அன்னையே! நீயும் பள்ளி எழ வேண்டும்.</p>
<p class="Text">எழுந்ததும் பார்க்கத் தகுந்த விசிறியையும், கண்ணாடியையும் தந்து, உன் கணவனை, கண்ணனை எங்களுடன் நீராட அனுப்ப வேண்டும்.</p>
<p class="Text"><span class="char-style-override-7">‘முப்பத்து மூவர் அமரர்க்கு முன்சென்று... துயிலெழாய்’</span> — தேவர்கள் முப்பத்து முக்கோடி பேர். அவர்கள் முப்பத்து மூன்று தலைவர்களுக்கு உட்பட்டவர்கள். எட்டு வசுக்கள், பனிரெண்டு ஆதித்யர்கள், பதினொரு ருத்ரர்கள், அசுவினி தேவர் இருவர் — ஆக முப்பத்து மூவர் என்று ஒரு கணக்கு. இந்தத் தேவர்களுக்கு அசுரர்களால், அரக்கர்களால் ஆபத்து நேரும் போது வந்து திருமாலிடம் முறையிடுவர். உடனே அவன் அவர்களுக்கு முன்னே சென்று, பகையொழித்துத் தேவர்களின் கலக்கத்தை நீக்குவான் என்பது புராண வரலாறு. அடியார்க்கு முன் சென்று — மாலைக்கு மார்பை நீட்டி, சண்டைக்குத் தொண்டர்களை அனுப்பும் தலைவனல்ல அவன்; முனையிலே முகத்து நிற்பவன்.</p>
<p class="Text"><span class="char-style-override-7">‘செப்பன்ன மென்முலை... திருவே! துயிலெழாய்!’</span> — செப்புக்குடம் போன்றவை நப்பின்னையின் திரு மார்பகங்கள். பழங்காலத்தில் பொன்னையும் பொருளையும் வீட்டில் செப்புக்குடங்களில் இட்டு வைப்பார்களாம். அப்படிச் செல்வங்களுக்கெல்லாம் தலைமையான இறைவனை இட்டு வைக்கும் செப்பாம், திருமகளின் மார்பகம். புராணங்களில் வரும் திருமால் அவதாரங்களில் வரும் தேவிமார்களெல்லாம் திருமகளான லட்சுமியின் அம்சங்களே. திருமகளுக்கு எத்தனை சிறப்புண்டோ அத்தனையும் இவளுக்கு உண்டு. எனவே, ‘நப்பின்னை நங்காய்! திருவே! துயிலெழாய்!’ என்று அழைக்கிறார்கள்.</p>
<p class="Text para-style-override-6"><span class="char-style-override-7">‘உக்கமும் தட்டொளியும்... எம்பாவாய்!’</span> — பிராட்டியான அம்மையின் துணை கொண்டு, அவளது பரிந்துரை பெற்றுத்தான் இறைவனை அடைய வேண்டும். மேலும், இங்கு நப்பின்னை இவர்களைச் சேர்ந்த ஆயர்குலப்பெண். விடியற்காலையில் கண்விழிக்கும் கண்ணனுக்கு மங்கலப் பொருள்களைக் காட்டி, விரைவாக பாவை நோன்புக்கு எங்களுடன் அனுப்பு — என்று வேண்டுகிறார்கள், கோபியர்கள்.<span></span></p>


<p class="Page-Break"> </p>
<p class="Heading" id="toc_marker-27">21. வள்ளல் மகனே! வந்து பார் எங்களை!</p>
<p class="Shlok">ஏற்ற கலங்கள் எதிர்பொங்கி மீதளிப்ப</p>
<p class="Shlok">மாற்றாதே பால்சொரியும் வள்ளல் பெரும்பசுக்கள்</p>
<p class="Shlok">ஆற்றப் படைத்தான் மகனே! அறிவுறாய்!</p>
<p class="Shlok">ஊற்றம் உடையாய்! பெரியாய்! உலகினில்</p>
<p class="Shlok">தோற்றமாய் நின்ற சுடரே! துயிலெழாய்</p>
<p class="Shlok">மாற்றார் உனக்கு வலிதொலைந்துஉன் வாசற்கண்</p>
<p class="Shlok">ஆற்றாது வந்துஉன் அடிபணியுமா போலே</p>
<p class="Shlok-1">போற்றியாம் வந்தோம் புகழ்ந்தேலோர் எம்பாவாய்.</p>
<p class="Text">(ஏற்ற கலங்கள் — பால் கறக்கக் கொண்டு வந்த பாத்திரங்கள்; ஆற்ற — மிகுதியாக; ஊற்றமுடையாய் — திண்மை, உறுதியுடையவன்; உலகினில் தோற்றமாய் நின்ற — அவதாரமெடுத்துக் கண்ணனாய் வந்த)</p>
<p class="Text">பால் கறப்பதற்கெனக் கொண்டு வந்த பாத்திரங்கள் நிரம்பி மேலெழுந்து வரவும், இடைவிடாது பால் சுரந்து கொண்டே இருக்கும் வள்ளல் தன்மையுடைய பல பசுக்களைப் பெற்றுள்ள நந்தகோபன் திருமகனே! எங்கள் வருகையை அறிய வேண்டும்.</p>
<p class="Text">நீ அடியவர்களைக் காப்பதில் உறுதி உள்ளவன்; பெரியவன். மிகப் பெரிய இறைவனான நீ இவ்வுலகில் எல்லோரும் காணும்படி கண்ணனாக அவதாரம் செய்திருக்கும் ஒளிச்சுடர். துயில் நீங்கி எழ வேண்டும். உன்னுடன் மாறுபட்டு எதிர்த்தவர்கள், தங்கள் வலிமையை உன்னிடம் இழந்து, தோற்று உனது படுக்கையறை வாசலில் வந்து உன் திருவடிகளில் சரணமடைவதைப் போல, நாங்களும் உன் பெருமைகளைப் பாடிப் புகழ்ந்து வந்துள்ளோம்.</p>
<p class="Text"><span class="char-style-override-7">‘ஏற்ற கலங்கள்... ஆற்றப் படைத்தான் மகனே! அறிவுறாய்!’</span> — சிறப்பான பொருளை ஒன்றுக்கு இருமுறை கூறுதல் மரபு. மேலே திருப்பாவை மூன்றாவது பாடலில் ‘வாங்கக் குடம் நிறைக்கும் வள்ளல் பெரும் பசுக்கள்’ என்று கூறியதில் திருப்தியடையாது, மறுபடியும் இங்கு, ‘ஏற்ற கலங்கள் எதிர் பொங்கி மீதளிப்ப மாற்றாதே பால் சொரியும் வள்ளல் பெரும்பசுக்கள்’ என்று கூறுகிறார், ஆண்டாள்.</p>
<p class="Text">பசுக்கள் பாலைக் கறந்து கொண்டே இருக்கும். கலங்கள் கொள்கிறவரைதான் பிடிக்க முடியும். குறை கலத்தில் தானே தவிர, சுரப்பில் குறையில்லை!</p>
<p class="Text">பேரறிஞர்கள் உரையாற்றும் போதும், ஆசார்யர்கள், காலட்சேபம் செய்யும் போதும் கருத்துக்கள் கொட்டிக் கொண்டே இருக்கும். கேட்போர் தம் தகுதி, திறமைக்கேற்பக் கொள்வார்கள். பகவான் கீதையில் தருமங்களைச் சொல்லிக் கொண்டே இருந்தான். அர்ஜுனன் திணறிப் போனான் — ஒவ்வொன்றாகப் புரிந்து கொள்ள.</p>
<p class="Text"><span class="char-style-override-7">‘வள்ளல் பெரும்பசுக்கள்’</span> — நீ மேய்க்கும் பசுக்களுக்கே வள்ளல் தன்மை இருக்கும்போது, உன்னிடம் வேண்டாமா? ‘எங்களுக்கு அருள் செய்’ என்கின்றனர் கோபியர். இன்னொரு குறிப்பு:— நீ ஒன்றை நினைவில் கொள்ள வேண்டும். நீ இப்போது இருப்பது வைகுந்தத்தில் அல்ல. இராமனாகப் பிறந்த அயோத்தியிலும் அல்ல. இது நந்தகோகுலம். வள்ளல் தன்மையுடைய பசுக்கள் பலவற்றைப் பெற்ற நந்தகோபன் மகனாக, நாங்கள் வாழும் ஊருக்கு நீ விரும்பி வந்திருக்கிறாய்.</p>
<p class="Text"><span class="char-style-override-7">‘அறிவுறாய்’</span> — அறிவின் உறைவிடமான ஆண்டவனையே அறிவுறுத்துகிறார்கள். <span class="char-style-override-3">‘அத்</span><span class="char-style-override-9">4</span><span class="char-style-override-3">யாபயந்தீம்’</span> என்று திருப்பாவை தனியன் கூறும். இது ஆண்டாளுக்குரிய தனிச்சிறப்பு.</p>
<p class="Text"><span class="char-style-override-7">‘ஊற்றம் உடையாய்!... சுடரே! துயி்லெழாய்’</span> — வேதம், புராணம் முதலியவற்றால் முதல்வன் என்று சிறப்பிக்கப் பெற்றவன். அடியவர்களைக் காப்பாற்றும் உறுதியில் யார் சொன்னாலும் பின்வாங்காதவன். <span class="char-style-override-3">‘பெரியவனை, மாயவனை’</span> என்பார், சிலப்பதிகாரம் பாடிய இளங்கோவடிகள். <span class="char-style-override-3">‘மஹதோமஹீயாந்’</span> — ‘பெரியவற்றுக்கெல்லாம் பெரியவன்’ என்று வேதம் கூறும். எல்லோரும் காண அவதாரம் செய்து, மேலிருந்து கீழ் இறங்கி வந்த ஜோதி அவன்.</p>
<p class="Text"><span class="char-style-override-7">‘மாற்றார் உனக்கு வலிதொலைந்து... அடிபணியுமா போலே’</span> — பகைவர்கள் — இறைவனுக்குப் பகைவர்கள் இல்லை. பக்தர்களின் விரோதிகள்தான் கண்ணனுக்கு மாற்றார்.</p>
<p class="Text">மாற்றார் உன் அம்புக்குத் தோற்றார்கள். நாங்கள் உன் அழகுக்கு, அன்புக்குத் தோற்று வந்திருக்கிறோம்.</p>
<p class="Text para-style-override-6"><span class="char-style-override-7">‘போற்றியாம் வந்தோம்... எம்பாவாய்’</span> — பெரியாழ்வார் போல உன் வீர தீரச் செயல்களுக்குப் பல்லாண்டு பாட வந்தோம் என்கிறார்கள்.<span></span></p>


<p class="Page-Break"> </p>
<p class="Heading" id="toc_marker-28">22. கடைக்கண்ணால் நோக்குவாய்! கண்ணனே!</p>
<p class="Shlok">அங்கண்மா ஞாலத் தரசர் அபிமான</p>
<p class="Shlok">பங்கமாய் வந்துநின் பள்ளிக்கட்டிற் கீழே</p>
<p class="Shlok">சங்கம் இருப்பார்போல் வந்து தலைப்பெய்தோம்</p>
<p class="Shlok">கிங்கிணி வாய்ச்செய்த தாமரைப் பூப்போலே</p>
<p class="Shlok">செங்கண் சிறுச்சிறிதே எம்மேல் விழியாவோ?</p>
<p class="Shlok">திங்களும் ஆதித்தியனும் எழுந்தாற் போல்</p>
<p class="Shlok">அங்கண் இரண்டும்கொண்டு எங்கள்மேல் நோக்குதியேல்</p>
<p class="Shlok-1">எங்கள்மேல் சாபம் இழிந்தேலோர் எம்பாவாய்.</p>
<p class="Text">(அங்கண் மாஞாலம் — அழகிய பெரிய உலகம்; அபிமான பங்கம் — செருக்கு நீங்கி; திங்கள் — சந்திரன்; ஆதித்தன் — சூரியன்; இழிதல் — நீங்குதல்)</p>
<p class="Text">அழகிய பெரியதான உலகத்திலுள்ள அரசர்கள் எல்லாம் தங்களது செல்வ—ஆட்சிச் செருக்குகள் நீங்கி, உனது படுக்கையறைக் கட்டிலின் கீழே, கூட்டம் கூட்டமாய் அமர்ந்திருக்கிறார்கள். அவர்களைப் போல, நாங்களும் உன்னைச் சரணடைய வந்திருக்கிறோம். உனது கட்டிலில் உள்ள கிண்கிணிகளில் மலர்ந்தும் மலராத நிலையில் அழகுபெற அமைக்கப் பெற்றிருக்கும் தாமரைப் பூக்களைப் போல, நீ உனது சந்திர—சூரியர்களுக்கொப்பான திருக்கண்களால் எங்கள் மீது, உன் பார்வையைக் கொஞ்சம் கொஞ்சமாகச் செலுத்த வேண்டும். உன்னுடைய இந்த அருள்நோக்கால் எங்கள் சாபங்களும் பாவங்களும் நீங்கி நாங்கள் தூய்மையாவோம்.</p>
<p class="Text"><span class="char-style-override-7">‘அங்கண்மா ஞாலத் தரசர்... தலைப்பெய்தோம்’</span> — உலகம் அழகியது; பெரியது. இந்த உலகில் வாழும் ஒவ்வொரு உயிருக்கும் தன் வாழ்வில் ஒரு பெருமிதம் உண்டு. எறும்புக்குப் புற்றே அதன் உலகம். விலங்குகளுக்குக் காடே உலகம். அதனதன் இயல்புக்கேற்ற பெருமிதமும், செருக்கும் — அவ்வவற்றுக்கு உண்டு.</p>
<p class="Text">இந்தப் பெருமிதம் (கர்வம்) செல்வத்தால், அதிகாரத்தால் அரசர்களுக்கு அதிகமாகவே உண்டு. ஆட்சிபுரிகையில் ஓட ஓட விரட்டுவார்கள். ஆனால், அவர்களும் நாளடைவில் தங்கள் அகம்பாவம், தலைக்கனம் நீங்கி, ‘ஐயோ! இந்த ஆட்சி வேண்டாம்’ என்று ஆட்சியில் வெறுப்புற்று உன்னோடு எதிரம்பு கோத்ததற்காக வருந்தி, உன் பள்ளியறைக்கு வந்து கூட்டம் கூட்டமாகக் காத்திருப்பார்கள்.</p>
<p class="Text">அவர்களைப் போல, எங்களுக்கும் எங்கள் இயந்திர வாழ்வில் வெறுப்பு ஏற்பட்டு நாங்களும் வேறு புகலிடமின்றி உன்னிடம் வந்தோம்.</p>
<p class="Text">(பாரதப்போருக்கு முன் அர்ஜுனனும், துரியோதனனும் கண்ணன் படுத்திருந்த கட்டிலில் காத்திருந்த வரலாறு இங்கே நினைக்கத்தக்கது.)</p>
<p class="Text"><span class="char-style-override-7">‘பள்ளிக்கட்டிற் கீழே’</span> — நீ, அரசு வீற்றிருக்கும் அத்தாணி மண்டபத்திற்கு வரவில்லை. அங்கு எத்தனையோ நிர்வாகப் பொறுப்புக்கள் இருக்கும். சந்திக்க இயலாமல்கூடப் போகலாம். அந்தரங்கமான பள்ளியறைக் கட்டிலுக்கு வந்திருக்கிறோம், நீ பள்ளி எழும் அழகைக் காண, திருப்பள்ளி எழுச்சிப் பாட.</p>
<p class="Text"><span class="char-style-override-7">‘கிங்கிணி வாய்ச்செய்த... விழியாவோ’</span> — கண்ணன் படுத்துள்ள கட்டிலில் அழகாகக் கிங்கிணிகள் அமைத்து, மூடியும் மூடாமலும் உள்ள தாமரைப் பூக்கள் போல வேலைப்பாடுகள் அமைந்திருக்கிறது. அவற்றையே கண்ணனின் திருக்கண்களுக்கு உவமையாக்குகிறார்கள்.</p>
<p class="Text">இறைவனின் முழுப்பார்வையும் நம்மால் தாங்க இயலாதது! ஆலயங்களில் இறைவன் திருவுருவங்களைக் கூடப் பக்கவாட்டில் நின்றே தரிசிக்க வேண்டும். கூர்ந்து கவனித்தால், விக்கிரகங்களின் திருக்கண்கள் முழுவதும் திறந்த நிலையில் இருக்க மாட்டா.</p>
<p class="Text">நமது பாவங்களை, தீச்செயல்களைக் கண்டு இறைவன் திருக்கண்கள் மூடும். அவனது எல்லையற்ற கருணை நம் கண்களைத் திறக்கச் செய்யும்.</p>
<p class="Text"><span class="char-style-override-7">‘திங்களும் ஆதித்தியனும்... எம்பாவாய்’</span> — இறைவனின் திருக்கண்களில் வெம்மையும் உண்டு, தன்மையும் உண்டு. தீயவர்களிடம், அடியவர்களின் விரோதிகளிடம் அவனது கண் சூரியன் போல் வெம்மை பொழியும். நல்லவர்களிடம், பக்தர்களிடம், அருளாளர்களிடம் குளிர் நிலவு போல் அவனது கண் குளிர்ந்து நோக்கும்.</p>
<p class="Text">இப்படி, அழகிய இரண்டு கண்களால் எங்களைப் பார்த்து அருள் செய்ய வேண்டும்.</p>
<p class="Text">இங்கு அருமையான ஒரு குறிப்பு:— ஒரே சமயத்தில் தீயெழ விழித்துக் கொண்டே, தண்ணளியை (அருளை) வழங்கவும் அவனால் முடியும்.</p>
<p class="Text">‘எங்கும் உளன்’ என்று கூறிய பக்தன் பிரகலாதனுக்காக தூணில் உதித்தது நரசிங்கம். இரணியனைக் கோபம் கொப்பளிக்கும் கண்களால் பார்த்துப் போரிட்ட அதே சிங்கம், பிரகலாதனை, அடியவனைக் குளிர்ந்த பார்வையால், அருள் விழியால் நோக்கியவண்ணம் இருந்தது. காட்டில் தன் குட்டிக்குப் பால் கொடுத்துக் கொண்டே, தன்னுடன் போரிட வரும் யானையுடன் மோதுமாம், பெண் சிங்கம்.</p>
<p class="Text para-style-override-6">இறைவன் பார்வையால், பாவமும் சாபமும் தீர்ந்து விடுகின்றன!<span></span></p>


<p class="Page-Break"> </p>
<p class="Heading" id="toc_marker-29">23. நடையழகு காண வேண்டும்!</p>
<p class="Shlok">மாரி மலைமுழஞ்சில் மன்னிக் கிடந்துறங்கும்</p>
<p class="Shlok">சீரிய சிங்கம் அறிவுற்றுத் தீவிழித்து</p>
<p class="Shlok">வேரி மயிர்பொங்க எப்பாடும் பேர்ந்துதறி</p>
<p class="Shlok">மூரி நிமிர்ந்து முழங்கிப் புறப்பட்டுப்</p>
<p class="Shlok">போதருமா போலேநீ பூவைப்பூ வண்ணா!உன்</p>
<p class="Shlok">கோயில்நின்று இங்ஙனே போந்தருளிக் கோப்புடைய</p>
<p class="Shlok">சீரிய சிங்காசனத்து இருந்து யாம்வந்த</p>
<p class="Shlok-1">காரியம் ஆராய்ந்து அருளேலோர் எம்பாவாய்.</p>
<p class="Text">(மாரி — மழைக்காலம்; முழைஞ்சில் — குகை; மன்னி — பேடையுடன் பொருந்தி; வேரி — வாசனையுள்ள; மூரி — சோம்பல் முறித்து; பூவைப்பூ — காயாம்பூ; கோப்புடைய — முறையாகச் செய்யப் பெற்ற)</p>
<p class="Text">மழைக்காலம், காட்டில் மலையில் ஒரு குகை. தன் பேடையுடன் ஒன்றுகூடி, காலம் மறந்து தூங்குகிறது ஒரு சிங்கம். அது தானாக உணர்ந்து எழுகிறது. கண்களில் தீப்பொறி பறக்க விழிக்கிறது. தனது பிடரியைச் சிலிர்த்துக் கொள்கிறது. இப்படியும் அப்படியுமாக நடந்து சோம்பல் முறித்துக் கொள்கிறது, நிமிர்கிறது. பெரும் கர்ஜனை செய்து கொண்டு, குகையைவிட்டு வெளியேறி வேட்டைக்குப் புறப்படுகிறது. காயாம்பூ நிறத்தவனான கண்ணனே! இதே போன்ற கம்பீரத்துடன், உனது பள்ளியறையிலிருந்து புறப்பட்டு, அத்தாணி மண்டபம் வந்து முறையாகச் செய்யப் பெற்ற சிங்காதனத்தில் அமர்ந்து, நாங்கள் உன்னை நாடி வந்தது ஏன்? — என்பதைக் கேட்டு எங்களுக்கு அருள் செய்ய வேண்டும்.</p>
<p class="Text">திருப்பாவையில் இதனைச் ‘சிங்கப்பாட்டு’ என்று அழைப்பார்கள், அறிஞர்கள். மழைக்காலத்தில் குகையினின்றும், படுக்கைவிட்டு எழுந்து ஒரு சிங்கம் புறப்பட்டு வருவதை அற்புதமாகச் சித்தரிக்கும் பாடல் இது.</p>
<p class="Text">சாதாரணமாகப் பெண்கள் பயந்தவர்கள். அதிலும் மென்மையான உணர்வுடைய அந்தணரான பெரியாழ்வாரால் வளர்க்கப் பெற்ற ஆண்டாள், காட்டுப் பகுதிக்குச் சென்று இத்தகைய அச்சம் தரும் காட்சியைக் கண்டிருக்க முடியுமா? ஆனால், கோதையின் கற்பனை, கம்பீரமானதொரு சிங்கத்தை நம் கண் முன்பு கொண்டு வந்து நிறுத்துகிறது.</p>
<p class="Text">திருப்பாவையில் கனமான பாடல்கள் என்று பல உண்டு. கனம் என்றால் பொருட்சிறப்பால், கற்பனை சிறப்பால் சிறந்த பாடல்கள். அத்தகைய சொல்லுக்குச் சொல்லழகு தோன்றும் பாடல்கள் இனித் தொடருகின்றன.</p>
<p class="Text"><span class="char-style-override-7">‘மாரி மலைமுழஞ்சில்... போதருமா போலே’</span> — மழைக்காலம் — மழை பெய்து வழியெல்லாம் சேறாக இருக்கும் காலம். தேர்ச்சக்கரங்கள் அழுந்திவிடும். எனவே, போர் புரியாத காலம். அந்தப்புரத்தில் அரசர்கள்தம் தேவிமாரோடு இன்பமாக இருக்கும் காலம். பிரிந்தோர் கூடும் காலம். கூடியோர் பிரிய நினையாத காலம். அரசர்கள், மனிதர்களுக்கு மட்டும்தானா? காட்டில் விலங்குகளுக்கும், அவர்களின் அரசனான சிங்கத்திற்கும் இது கூடிமகிழும் காலம். சிங்கத்திற்கு ஒரு சிறப்பு. அதற்கு யாரும் முடிசூட வேண்டியதில்லை. பிறந்ததுமே அது விலங்கரசாகிவிடுகிறது. அடர்த்தியான மரங்களால் சூழப்பட்ட மலை. அதில் குகை (மழை, குளிர் பாதிக்காதது). அந்தக் குகையில் பேடையோடு (பெண் சிங்கத்தோடு) படுத்துறங்குகிறது சிங்கம். திறந்த குகைதான்! ஆனால், அதன் எல்லைக்குள் யாரும் நுழைய முடியாது!</p>
<p class="Text">தானாக எழுந்தால்தான் உண்டு. யாரும் எழுப்ப முடியாது! பேடையோடு பொருந்தி உறங்கிய சிங்கம் தானாக உணர்ந்து எழுகிறது. எழுந்ததும் ஒரு பார்வை! என்ன பார்வை அது! இரண்டு தீக்கங்குகள் போல அதன் கண்கள் எரி உமிழ்கின்றன!</p>
<p class="Text">சிறந்த அந்தச் சிங்கம், தன் பிடரியை உதறிக் கொள்கிறது. செயல்படத் தொடக்கமாக அந்தப் பிடரியின் ரோமத்திற்கும் ஒரு தனியான மணம் — தன் உடம்பின் அவயவங்களைச் சோம்பல் முறித்துக் கொள்கிறது. இப்படியும் அப்படியும் நடை பயில்கிறது. கம்பீரமாகத் தன் தலையை நிமிர்ந்து ஒரு கர்ஜனை புரிகிறது, சிங்கம். தாக்க வேண்டுமென்பதில்லை. இந்தக் கர்ஜனையைக் கேட்டே பல சிறு விலங்குகளின் உயிர் போய்விடும். கர்ஜித்து, தன் குகையைவிட்டு வேட்டைக்குப் புறப்பட்டு வெளியே வருகிறார், சிங்கராஜன்.</p>
<p class="Text"><span class="char-style-override-7">‘பூவைப்பூ வண்ணா!... அருளேலோர் எம்பாவாய்’</span> — கண்ணா! நீ சிற்றாயர் சிங்கம். மலைக்குகையிலிருந்து வெளிவரும் சிங்கம் போல, நீ படுக்கையறையிலிருந்து எழுந்து வெளியே வரவேண்டும். அந்த நடையழகை நாங்கள் காண வேண்டும்.</p>
<p class="Text">காயாம் பூ (நீலோத்பலம்) போன்ற நிறத்தவன் கண்ணன். அவன் பள்ளி எழுந்து வரும் அழகைக் காண கோபியர் விரும்புகின்றனர்.</p>
<p class="Text">கோபுரம் போல் நிமிர்ந்து நடக்க வேண்டும். இறைவனின் நடையை, காளை போன்ற நடை, யானையின் நடை, சிங்க நடை, புலியின் நடை — இவற்றுடன் பொருத்திப் பார்ப்பார்கள். காளையின் நடையிலுள்ள செருக்கு, யானை நடையின் திமிர்ப்பு, சிங்கநடையின் மேனாணிப்பு, புலியின் உறட்டு, சிவிட்கை — இவை அத்தனையையும் எம்பெருமான் நடையிலே கண்டு மகிழ்வார்கள். (இவற்றைப் பக்தர்கள் கண்டு மகிழ திருவரங்கம் போன்ற ஆலயங்களில், ‘ஒய்யார நடை’ என்று உற்சவங்களில் நடத்திக் காட்டுவார்கள்.)</p>
<p class="Text">இங்கு ஓர் இனிய கற்பனை. வாயில் காப்போன் அனுமதி பெற்று, நந்தகோபன் அனுமதி பெற்று, யசோதையின் அனுமதி பெற்று, சகோதரன் பலராமனையும், பிராட்டி நப்பின்னையையும் எழுப்பி, அவர்கள் சம்மதத்துடன் பள்ளியறையில் கண்ணனைக் கண்டவுடன், கண்ணன் எழுந்து ‘உங்களுக்கு என்ன வேண்டும்? இப்பொழுதே தருகிறேன்’ என்றானாம், ஆயர்குல மங்கையரிடம்.</p>
<p class="Text">இந்தப் பொல்லாத பெண்கள், “அதெல்லாம் கூடாது. எல்லாம் முறைப்படி நடைபெற வேண்டும். இது படுக்கையறை வார்த்தையாகிவிடக் கூடாது. நீ, நான்கு அடி நடக்க வேண்டும். நடந்து வந்து, உனது திருவோலக்க மண்டபத்திற்கு வரவேண்டும். அங்கு அழகிய சிங்காதனத்தில் அரசனாக அமர்ந்து எங்கள் குறைகளைக் கேட்க வேண்டும். அதுதான் முறை” என்றார்களாம்.</p>
<p class="Text">“சிங்காதனம் என்பது அதிகாரத்தின் சின்னம். அது அழகானது; சீரியது. நீ தவறு செய்ய எண்ணினாலும் அது செய்யவிடாது. அந்தச் சிங்காதனத்தில் அமர்ந்து எங்கள் குறைகளைக் — நாங்கள் எதற்காக வந்திருக்கிறோம் என்பதைக் — கேட்டு, அது பற்றித் தீர ஆலோசித்து ஆராய்ந்து அருள வேண்டும்” என்கிறார்கள்.</p>
<p class="Text para-style-override-6">படுக்கையில் கிடந்த கோலத்தைக் கண்டார்கள். மணிமண்டபம் வரும் போது நடையழகை, நடந்த கோலத்தைக் காண்பார்கள். சீரிய சிங்காதனத்தில் அமர்த்தி இருந்த கோலத்தையும் காண விரும்புகிறார்கள், ஆயர்குல மங்கையர்.<span></span></p>


<p class="Page-Break"> </p>
<p class="Heading" id="toc_marker-30">24. பரந்தாமா! பல்லாண்டு!</p>
<p class="Shlok">அன்று இவ்வுலகம் அளந்தாய் அடிபோற்றி!</p>
<p class="Shlok">சென்றங்குத் தென்னிலங்கை செற்றாய் திறல்போற்றி!</p>
<p class="Shlok">பொன்றச் சகடம் உதைத்தாய்! புகழ்போற்றி!</p>
<p class="Shlok">கன்று குணிலா எறிந்தாய்! கழல்போற்றி!</p>
<p class="Shlok">குன்று குடையாய் எடுத்தாய்! குணம்போற்றி!</p>
<p class="Shlok">வென்று பகைகெடுக்கும் நின்கையில் வேல்போற்றி!</p>
<p class="Shlok">என்றென்றுஉன் சேவகமே ஏத்திப் பறைகொள்வான்</p>
<p class="Shlok-1">இன்றுயாம் வந்தோம் இரங்கேலோர் எம்பாவாய்.</p>
<p class="Text">(செற்றாய் — அழித்தவன்; திறல் — வலிமை; சகடம் பொன்ற — வண்டிச் சக்கர வடிவில் வந்த அசுரன் அழிய; குணில் — எறிதடி; சேவகம் — வீரச் செயல்கள்)</p>
<p class="Text">அன்றொரு காலத்தில் வாமனனாக வந்து, உலகங்களையெல்லாம் அளந்தவன் நீதான். உன் திருவடிகளுக்குப் பல்லாண்டு!</p>
<p class="Text">பின் இராமனாக வந்து, இலங்கை மீது போர் தொடுத்து (இராவணனை) அழித்து வெற்றி பெற்ற உன் வீரத்திற்குப் பல்லாண்டு!</p>
<p class="Text">இதே கிருஷ்ணாவதாரத்தில் சின்னஞ்சிறு குழந்தையாக இருந்தபோது, உன்னை அழிக்கச் சகடவடிவில் வந்த அசுரனை, பிஞ்சுக்கால்களால் உதைத்தே அழித்தாய். அந்தத் திருவடிகளுக்குப் பல்லாண்டு!</p>
<p class="Text">சற்று வளர்ந்தபின் இரட்டையாக வந்த வத்ஸாசுரனாகிய கன்றுக் குட்டியை, விளாமரமாக நின்ற கபித்தாசுரன் மீது எறிதடியாக உபயோகித்து இருவரையும் அழித்த உன் வீரக் கழல்களுக்குப் பல்லாண்டு!</p>
<p class="Text">பெருமழையிலிருந்து ஆயர்களைக் காக்க, கோவர்த்தன மலையையே உன் விரல்களில் குடையாக ஏந்தி நின்றாய். உனது அருட்குணத்திற்குப் பல்லாண்டு!</p>
<p class="Text">பகைவரை வெல்லும் உன் கையிலுள்ள வேலாயுதத்திற்குப் பல்லாண்டு!</p>
<p class="Text">இப்படி உன் வீரச் செயல்களைப் புகழ்ந்து மார்கழி நோன்பின் பறையைப் (பலனைப்) பெறுவதற்காக இன்று நாங்கள் வந்திருக்கிறோம். எங்களிடம் இரக்கம் காட்டி அருள் புரிய வேண்டும்.</p>
<p class="Text"><span class="char-style-override-7">‘அன்று இவ்வுலகம் அளந்தாய் அடிபோற்றி’</span> — திருப்பாவையில் மிகச்சிறந்த மங்களாசாசன வாழ்த்துப் பாசுரம், இது. தந்தை பெரியாழ்வாரை ஒட்டி, எம்பெருமானுக்குப் பல்லாண்டு பாடுகிறார், ஆண்டாள். ஒரு வகையில் திருப்பாவை இப்பாட்டுடன் நிறைவு பெறுவது போல ஒரு தோற்றம் தருகிறது. (மணிவாசகரின் திருவெம்பாவை, போற்றிப் பாடலுடன்தான் நிறைவடைகிறது என்பது இங்குச் சிந்திக்கத்தக்கது.)</p>
<p class="Text">படுக்கையறையிலிருந்தும் வெளிப்பட்டு, இந்தச் சின்னஞ்சிறு பெண்கள் வேண்டிக் கொண்டது போல, அவன் சிங்காதனத்தில் அமர வருகிறான்.</p>
<p class="Text">அவன் நடந்து வரும்போது, வந்த காரியம் மறந்து, அவனது நடையழகில் ஈடுபடுகிறார்கள், கோபியர்கள்.</p>
<p class="Text">இந்தப் பாதங்கள் எவ்வளவு அழகானவை; மென்மையானவை. இவற்றை நடக்கச் சொல்லி நோவுபடுத்தி விட்டோமே! என்று எண்ணி, அந்தத் திருவடிகளுக்குப் பல்லாண்டு பாடுகிறார்கள்.</p>
<p class="Text">தேவர்களுக்காக இவன் குள்ளனாக வடிவெடுத்தான். யாரிடமும் எதுவும் கேட்க வேண்டாதவன், மாவலியிடம் மூவடி மண் வேண்டி, இரு அடிகளால் விண்ணையும் மண்ணையும் அளந்து, எல்லா உலகங்களும் தனக்கு உடைமையானவை என்பதை உணர்த்தினான். இப்படி அளந்தபோது அந்தத் திருவடிகள் எத்தனை நோவுபட்டிருக்கும். இரக்கமில்லாத தேவர்களைப் போல, நாங்களும் உன்னை நடக்கச் செய்துவிட்டோமே! — என்று திருவடிகளை வாழ்த்துகிறார்கள்.</p>
<p class="Text">ஆண்டாள், வாமனாவதாரத்தைப் பேசும் மூன்றாவது இடம் இது. ‘ஓங்கி உலகளந்த உத்தமன்’, ‘அம்பரம் ஊடறுத்து ஓங்கி உலகளந்த உம்பர் கோமானே’ என்று மூன்றாவது மற்றும் பதினேழாவது பாடல்களில் இந்த அவதாரத்தைப் பேசினாள், ஆண்டாள். மூன்று அடிகளால் உலகளந்த இறைவனுக்குத் திருப்பாவையிலும் மூன்று அடிகள் தந்தது பொருத்தம்தானே!</p>
<p class="Text"><span class="char-style-override-7">‘சென்றங்குத் தென்னிலங்கை செற்றாய் திறல்போற்றி’</span> — அவனது திருவடிபட்ட இடங்களைக் கண்களில் ஒற்றிக் கொள்கிறார்கள். அவன் இன்னொரு அடி நடக்கிறான்.</p>
<p class="Text">வாமனாவதாரம், தான் இருந்த இடத்திலிருந்தே அளந்த நிகழ்ச்சி. இந்தத் திருவடிகள்தானே பதிநான்கு ஆண்டுகள் காட்டிலும் மேட்டிலும் நடந்தன! இராமனாக அவதாரம் செய்தபோது, கைகேயியின் கட்டளையை ஏற்று ‘மைவாய களிரொழிந்து தேரொழிந்து, மாஒழிந்து’ அவன் சென்றான். பிராட்டி சீதையுடனும், தம்பி இலக்குவனுடனும் சென்றவன், இராவணனால் சீதை கவரப் பெற்றதும் அலைந்த அலைச்சல் கொஞ்சமா? அனுமன் மூலம் சீதை இருப்பிடம் அறிந்து, வானர சேனையுடன் சென்று, கடும் போர் புரிந்து, இராவணனை அவனது குலத்தோடு முடித்து, வெற்றி வீரனாகத் திரும்பினான். அந்த வரலாற்றை கோபியர்கள் நினைக்கிறார்கள்.</p>
<p class="Text">விரோதி வரப் பார்த்திருத்தல் வீரத்திற்கு இழுக்கு. தேன்கூட்டைக் கலக்கி, தேனீக்களை விரட்டுவது போல, அவன் இருக்கும் இடம் சென்று, தென்னிலங்கையைக் கலக்கிய அவனது வீரத்திற்குப் பல்லாண்டு பாடுகிறார்கள். இராமாவதாரத்தை ஏற்கனவே 4, 12, 13வது பாடல்களில் நினைவுபடுத்தியிருக்கிறார், ஆண்டாள்.</p>
<p class="Text"><span class="char-style-override-7">‘பொன்றச் சகடம் உதைத்தாய் புகழ்போற்றி’</span> — ‘சின்னஞ்சிறு குழந்தைதானே, கண்ணன்? அவன் வளர்ந்துதானே நம்மை அழிக்க வர முடியும்?’ என்று பொறுமையாக இருந்திருக்கலாம், கம்சன். ஆனால், கம்சனோ பிறந்தது முதலே கண்ணனை அழிக்க அரக்கி பூதனை, சகடாசுரன் என்று வரிசையாக அனுப்பிக் கொண்டே இருந்தான்.</p>
<p class="Text">குழந்தையைத் தொட்டிலில் இட்டுச் சென்றிருந்தாள், யசோதை. கண்ணனைக் கொல்ல வந்த அசுரன், அருகில் இருந்த சகடத்தில் (வண்டிச் சக்கரத்தில்) பிரவேசித்து, உருண்டு கண்ணனை அழிக்க அவன் மீது விழுந்தான்.</p>
<p class="Text">பால் குடிக்க அழும் பாவனையில் தன் சிறிய கால்களால் உதைத்தான், கண்ணன்! சகடம் தூள்தூளாயிற்று. அரக்கன் அழிந்தான்!</p>
<p class="Text">‘குழந்தைக்கு என்ன ஆகுமோ?’ என்று கவலையுற்றவர்கள் இதுகண்டு வியப்படைந்தார்கள். பின்பு, இந்தச் சின்னக் குழந்தையின் ஆற்றல் எத்தகையது! என்று வியந்த எல்லோரும் கண்ணனைப் புகழ்ந்தார்கள். இன்றளவும் அந்த வரலாறு பேசப்படுகிறது. அந்தப் புகழுக்குப் பல்லாண்டு பாடுகிறார்கள், ஆயர் சிறுமிகள். சகடத்தை உதைத்ததும் அவனது திருப்பாதங்கள்தாமே! இதோ இங்கு நடக்கும் பாதங்கள்தாமே அன்று சகடம் உதைத்தவை! என்று வாழ்த்துகிறார்கள். ஆண்டாளுக்குப் பிடித்த இந்த வரலாற்றை ஆண்டாள், முன்பே ஆறாவது பாடலில் குறிப்பிட்டிருக்கிறார்.</p>
<p class="Text"><span class="char-style-override-7">‘கன்று குணிலா எறிந்தாய்! கழல்போற்றி!’</span> — ஒவ்வொருவராக வந்த அசுரர்கள் இரண்டு பேராக வரத் தலைப்பட்டார்கள். விளாமரமாகப் பழங்கள் குலுங்க, ஒருவன் வடிவெடுத்து நிற்பது; மற்றொருவன் கன்றுக்குட்டியாக, கண்ணன் மேய்க்கும் பசுக்களுடன் இருப்பது. கண்ணனை ஏமாற்றி விளாமரம் அருகில் வரச்செய்வது, வேரோடு சாய்ந்து கண்ணன் மீது விழுந்து விளாமரமான அசுரன் கண்ணனை அழிப்பது — இப்படி இவர்கள் திட்டம்.</p>
<p class="Text">கன்றுகள் மேய்ப்பதில் கண்ணனுக்கு மிகவும் பிரியம். <span class="char-style-override-3">‘கன்று மேய்த்து இனிது உகந்த காளாய்’</span> என்பார், திருமங்கையாழ்வார். கண்ணன் இந்தப் புதிய கன்றைப் புரிந்து கொண்டான். அதன் போக்கிலேயே விளாமரத்தை நெருங்கினான். விளாம்பழத்தைக் குறி வைத்து அடிக்க, சிறுதடியை (குணில்) உபயோகிப்பது ஆயர் வழக்கம். கன்றுக்குட்டியை அப்படியே நான்கு கால்களையும் பிடித்துத் தூக்கிச் சுழற்றி, விளாமரத்தின் மீது எறிந்தான்.</p>
<p class="Text">கன்றும் இறந்தது வத்ஸாசுரன் வடிவில்; மரமும் வீழ்ந்தது கபித்தாசுரன் வடிவில்.</p>
<p class="Text">மரத்தில் பழம் அடிக்கும் போது, பின்காலைச் சற்று உயர்த்தி முன்னேறி அடித்தால்தான் வேகம் கிடைக்கும். அந்த வளைந்த குஞ்சித்த திருவடிகளை மனக்கண்ணால் காண்கிறார், ஆண்டாள். அவற்றுக்குப் பல்லாண்டு பாடுகிறார். கவிதையால் ஒரு கற்பூர ஆரத்தி செய்கிறார்!</p>
<p class="Text"><span class="char-style-override-7">‘குன்று குடையாய் எடுத்தாய்! குணம்போற்றி!’</span> — ஆண்டுதோறும் ஆயர்பாடியில் உணவும், பழங்களும் தாராளமாகப் படைத்து இந்திரனுக்கு விழா எடுப்பார்கள், நல்ல மழை பொழிந்து, கன்று—காலிகளுக்குப் புல்லும் தானியங்களும் வேண்டுமென்று.</p>
<p class="Text">கண்ணன் விளையாட்டில் ஒரு பகுத்தறிவுப் பிரச்சாரம். “நமக்கு எல்லா வளங்களையும் தருவது இந்தக் கோவர்த்தன மலை. இது கண்கண்ட தெய்வம். இதற்கு விழா எடுத்து, உணவு படைத்துச் சிறப்பிப்பதை விட்டுக் கண்காணாத தெய்வத்திற்கு என்ன விழா?” என்று கேட்டான். அவன் சொன்னபடி கோவர்த்தன மலைக்கே விழா நடைபெற்றது.</p>
<p class="Text">இந்திரனுக்குப் பொல்லாத கோபம்! தலையில் அடித்தால் பொறுக்கலாம். வயிற்றில் அடித்துவிட்டார்களே! தன் கட்டுப்பாட்டில் உள்ள மேகங்களை ஏவி, பெருமழை கொட்டச் செய்தான். எங்கும் வெள்ளம்! ஆயர்கள் கதிகலங்கினார்கள். ‘சிறுபிள்ளை பேச்சைக் கேட்டுப் பெரும் ஆபத்து வந்ததே’யென்று!</p>
<p class="Text">கண்ணன் புன்முறுவல் செய்தான். கோவர்த்தன மலையைத் தன் சிறிய விரல்களில் தாங்கி ஏழு நாட்கள் குடையாகப் பிடித்து, ஆயர்களையும் கால்நடைகளையும் பாதுகாத்தான்.</p>
<p class="Text">தன்னால் முடிந்தவரை மழை பெய்வித்து, கை ஓய்ந்து போனான் தேவேந்திரன்! கண்ணன், பரம்பொருள் என்பதை உணர்ந்து வந்து தேவேந்திரன் அடிபணிந்தான். கோவிந்த பட்டாபிஷேகம் செய்தான்.</p>
<p class="Text">குன்றைக் குடையாக எடுத்து, இந்திரனைத் தண்டிக்காது விடுத்த கண்ணனின் அருள் குணத்தை ‘குணம் போற்றி’ என்று பாடுகிறார்கள், ஆயர் சிறுமிகள். இந்தக் குன்றெடுத்த திருக்கோலத்தை மீரா போன்ற வடநாட்டுப் பக்தர்கள் ‘கிரிதாரி... கிரிதாரி’ என்று போற்றி மகிழ்வர்.</p>
<p class="Text"><span class="char-style-override-7">‘வென்று பகைகெடுக்கும் நின்கையில் வேல்போற்றி!’</span> — கண்ணனின் வீரதீரச் செயல்களைக் கூறியவர்கள், அவனுக்குக் கண்ணேறு (திருஷ்டி) பட்டுவிடுமோ என்று, அவனது வெற்றிகளை அவன் கைவேலுக்கு ஏற்றிப் புகழ்கிறார்கள்.</p>
<p class="Text">பகைவர்களை வென்று, பகை அழிப்பது உன் கைவேலல்லவா? அதற்குப் ‘பல்லாண்டு’ என்று.</p>
<p class="Text">(இங்கே வேல் என்றது அவனது சக்கராயுதத்தை. திருமாலுக்கே உரிய சக்கரப்படை எவ்வடிவும் எடுக்கவல்லது.)</p>
<p class="Text">அழகிய கண்ணன் கையில் வேல் தந்து மகிழ்கிறார், ஆண்டாள்! இந்த வேல் எங்கிருந்து வந்தது? தந்தை நந்தகோபர் வேல் பிடித்தார். <span class="char-style-override-3">‘கூர்வேல் கொடுந்தொழிலன் நந்தகோபன்’ (திருப்பாவை 1)</span>. தந்தை தசரதன் வில் பிடித்ததால், பிள்ளை இராமனும் வில் பிடிக்கிறார். அப்படியே இங்கும் கண்ணன் வேல் பிடித்தான்!</p>
<p class="Text">(வில்லேந்திய வேலன் சந்நதிகள் உண்டு (தனுஷ் சுப்ரமணியன்). வேல் ஏந்திய கண்ணன் திருக்கோயில் உண்டா என்று தெரியவில்லை. ஆனாலும், ஆண்டாளின் கற்பனையில் இப்படி ஓர் அற்புதத் தோற்றம் தருகிறான், ஸ்ரீகிருஷ்ணன்!)</p>
<p class="Text"><span class="char-style-override-7">‘என்றென்றுஉன் சேவகமே ஏத்திப் பறைகொள்வான்’</span> — இப்படி உன்னுடைய வீரம் நிறைந்த செயல்களைப் புகழ்ந்து, நோன்புக்கான பறை (பலன்) பெற வந்துள்ளோம் என்கிறார்கள், ஆயர் சிறுமியர்.</p>
<p class="Text"><span class="char-style-override-7">‘இன்றுயாம் வந்தோம் இரங்கு’</span> — ‘இன்று யாம் வந்தோம் இரங்கு’ என்றால், சாதாரணமாக, இன்றைய தினத்திலே உன்னைத் தேடி வந்திருக்கிறோம். அருள் புரிய வேண்டும் என்றுதான் பொருள்.</p>
<p class="Text">ஆனால், ‘இன்றுயாம் வந்தோம்’ என்பதை இப்பாடலின் முன்னடிகளுடன் பொருத்தி அனுபவிக்க வேண்டும். அன்று உன்னை உலகளக்கச் செய்து, உன் திருவடிகளை நோகச் செய்த தேவர்கள், காரியம் முடிந்தபின் ஒரு நன்றிகூடச் சொல்லவில்லை. அக்குறைதீர,</p>
<p class="Padal-1">அன்றிவ்வுலகம் அளந்தாய் அடி போற்றி இன்றுயாம் வந்தோம்.</p>
<p class="Padal-1">தென்னிலங்கை செற்ற திறல் போற்றி இன்றுயாம் வந்தோம்.</p>
<p class="Padal-1">சகடம் பொன்ற உதைத்த புகழ் போற்றி இன்றுயாம் வந்தோம்.</p>
<p class="Padal-1">கன்றைக் குணிலா எறிந்தா கழல் போற்றி இன்றுயாம் வந்தோம்.</p>
<p class="Padal-1">குன்றுக் குடையா எடுத்த குணம் போற்றி இன்றுயாம் வந்தோம்.</p>
<p class="Padal-1">பகைகெடுத்து வென்று நிற்கும் வேல் போற்றி இன்றுயாம் வந்தோம்.</p>
<p class="Text">ஆயர் சிறுமியர் மட்டுமல்ல, ஆண்டாள், ஏன்? பலகாலம் பிற்பட்ட நாமும் போற்றிச் சொல்ல வேண்டிய பாசுரம். இது.</p>
<p class="Text"><span class="char-style-override-7">‘இரங்கு’</span> — ‘அவன் அருள் அல்லது அருளுமல்ல.’ அந்த அருளை வேண்டி,</p>
<p class="Padal-1">அன்றிவ் வுலகமளந்தாய் இரங்கு</p>
<p class="Padal-1">சென்றங்குத் தென்னிலங்கை செற்றாய் இரங்கு</p>
<p class="Padal-1">பொன்றச் சகட முதைத்தாய் இரங்கு</p>
<p class="Padal-1">கன்று குணிலா எறிந்தாய் இரங்கு</p>
<p class="Padal-1">குன்று குடையா எடுத்தாய் இரங்கு</p>
<p class="Padal-1 para-style-override-8">வென்று பகைகெடுக்கும் வேலுடையாய் இரங்கு</p>
<p class="Text-1">என்று மனமுருகி இறைவனை வேண்டும் பாடல்.</p>
<p class="Text para-style-override-6">இப்பாடலில் கூறிய செயல்கள் நடந்தபோது இருந்தவர்கள், கண்டவர்கள் — பாக்கியசாலிகள். நாம் அப்போது இல்லை. ஆனாலும் இப்பாடலை பக்தியுடன் பாடும்போது அந்த அனுபவம் நமக்குக் கிடைக்கும். (அனுசந்தான காலத்தில் ‘அனுபவ ரஸம்’ என்பார்கள், பெரியோர்.) நாக்குக்கு அறுசுவை போல், இப்பாடல் அறுசுவைகளை, அதாவது ஆறு போற்றிகளை நமக்குத் தருகிறது.<span></span></p>


<p class="Page-Break"> </p>
<p class="Heading" id="toc_marker-31">25. நீயோ ஒருவன்! அன்னையர் இருவர்!</p>
<p class="Shlok">ஒருத்தி மகனாய்ப் பிறந்து, ஓர்இரவில்</p>
<p class="Shlok">ஒருத்தி மகனாய் ஒளித்து வளரத்</p>
<p class="Shlok">தரிக்கிலான் ஆகித்தான் தீங்கு நினைந்த</p>
<p class="Shlok">கருத்தைப் பிழைப்பித்துக் கஞ்சன் வயிற்றில்</p>
<p class="Shlok">நெருப்பென்ன நின்ற நெடுமாலே! உன்னை</p>
<p class="Shlok">அருத்தித்து வந்தோம்; பறைதருதி யாகில்</p>
<p class="Shlok">திருத்தக்க செல்வமும் சேவகமும் யாம்பாடி</p>
<p class="Shlok-1">வருத்தமும் தீர்ந்து மகிழ்ந்தேலோர் எம்பாவாய்.</p>
<p class="Text">(கஞ்சன் — கம்சன்; அருத்தித்து — வேண்டி)</p>
<p class="Text">எங்களிடம் மிகுந்த கருணையுடைய திருமாலான கண்ணனே! ஒப்பற்ற தேவகியின் மகனாகப் பிறந்தாய். பிறந்த அதே இரவில் வேறொருத்தியான நிகரற்ற யசோதையின் மகனாக மாற்றப்பட்டு, கம்சனுக்காக ஒளிந்து வாழ்ந்தாய். உன் வளர்ச்சியைப் பொறுக்காது உனக்குத் தீங்கிழைக்க எண்ணினான், கம்சன். அவன் எண்ணத்தை முறியடித்து, அவன் வயிற்றில் நெருப்பாக நின்றாய். நாங்கள் உன்னை நாடி வந்திருக்கிறோம். நோன்புக்குத் தேவையான பறையை நீ தருவாயானால், உனது சிறந்த செல்வத்தையும் வீரத்தையும் பாடுவோம். எங்கள் வருத்தமும் தீர்ந்து, மகிழ்ச்சியும் அடைவோம்.</p>
<p class="Text"><span class="char-style-override-7">‘ஒருத்தி மகனாய்ப் பிறந்து’</span> — ‘உங்கள் ஊரில் கண்ணனாக வந்திருக்கிறேன். நீங்கள் வாமனன், இராமன் என்றெல்லாம் யார் யாரையோ பாடுகிறீர்களே’ என்று எம்பெருமான் கேட்டானாம். முழுவதும் கண்ணனது சரித்திரத்தையே பாடத் தொடங்கினார்கள். ஆயர் மகளிர்.</p>
<p class="Text">கண்ணனது பிறப்பு, வளர்ப்பு, செயல்கள் எல்லாமே இனியவை. ‘எனது பிறப்பும் இனிமை; செயலும் இனிமை’ என்று தன்னைப் பற்றிக் கூறினான், கண்ணன் கீதையில். (<span class="char-style-override-3">‘ஜந்ம கர்ம ச மே திவ்யம்’</span>)</p>
<p class="Text">கண்ணன், தேவகியின் மகனாகப் பிறந்தான். பகவானையே பிள்ளையாகப் பெற அவள் பெரும்பேறு பெற்றவள். அவளுக்கு இணையே இல்லை. ஒப்பற்ற அவளுக்கு பிறப்பற்றவன் (கண்ணன்) பிறந்தான். புராணங்களில், பிறந்தான் என்பதற்கு பதில் ‘தோன்றினான்’ என்று உயர்வாகக் குறிப்பிடுவார்கள். வைணவத்தில் பகவான் பிறந்தான் என்று சொல்வதில் ஒரு மகிழ்ச்சி. பிறப்பில் பல்பிறவிப் பெருமான், அவன். (<span class="char-style-override-3">‘அஜாய மாநோ பஹுதா விஜாயதே’</span>)</p>
<p class="Text">வேதம் யாரால் இயற்றப்பட்டது என்பது தெரியாத பழமையுடையது என்பது வேதத்திற்குப் பெருமையானால் (அபௌருஷேயம் — மனிதரால் இயற்றப்படாதது), ஆழ்வார்கள் மற்றும் ஆண்டாளால் இயற்றப்பட்டது, அவர்களிடம் பிறந்தது என்பது தமிழ் வேதமான அருளிச் செயல்களுக்குப் பெருமை என்பர், பெரியோர்.</p>
<p class="Text"><span class="char-style-override-7">‘ஓர்இரவில்’</span> — அந்தத் தாய் ஒப்பற்றவள். அவள் பிள்ளை பெற்ற அந்த இரவும் ஒப்பற்றது. அது போன்ற ஓர் இரவு முன்புமில்லை; பின்புமில்லை. சீரோடும் சிறப்போடும் கொண்டாடப்பட வேண்டிய கண்ணக் குழந்தையின் பிறப்பு சிறைக்குள்ளே. நள்ளிரவில், கோகுலாஷ்டமியில் நடைபெற்றது. எல்லாக் குழந்தைகள் போலில்லாமல் தன் சுயவடிவுடன் நான்கு திருக்கரங்கள். அவற்றில் சங்கு, சக்கரம், கதை, தாமரை — இப்படிப் பிறந்தான், கண்ணன்.</p>
<p class="Text">பரமனைப் பிள்ளையாகப் பெற்றோமே! என்று பெருமைப்படாமல் பயந்து போனார்கள், பெற்றோர். ‘இந்த ஆயுதங்களை மறைத்துக் கொள்’ என்று வேண்டினார்கள். இராமன் வளர்ந்து பெரியவனாகி, தந்தை சொற்கேட்டு வனம் போனான். பிறந்தவுடனேயே தந்தை—தாய் சொற்கேட்டான், கண்ணன். கண்ணனை ஓர் இரவுகூட வைத்துக் கொள்ள, கம்சன் தலைநகர் பேறு பெறவில்லை. இரவோடு இரவாக அவனை நந்தகுலத்திற்கு எடுத்துச் சென்றார், வசுதேவர். விழித்திருந்த காவலர்கள் உறங்கினர். சிறைக்கதவுகள் திறந்து கொண்டன. யமுனை நதி இரண்டாகப் பிளந்து வசுதேவருக்குப் பாதை அமைத்தது. மழையிலிருந்து கண்ணனைக் காக்க ஆதிசேடன் குடைபிடித்தான்.</p>
<p class="Text">பெண் குழந்தை பெற்ற யசோதை தன் உணர்வின்றி உறங்கிக் கொண்டிருந்தாள். வசுதேவர், கண்ணனை அங்கே விட்டுவிட்டு, பெண் குழந்தையை எடுத்து வந்தார். சிறைக்கதவுகள் பூட்டிக் கொண்டன. காவலர்கள் கண்விழித்துக் குழந்தை பிறந்த செய்தியை அரசனுக்கு அறிவித்தனர். உறவில் சிறந்தது தாய்மாமன் உறவு. ஆசையுடன் குழந்தையைப் பார்க்க வரவேண்டியவனோ ஆயுதத்துடன் வந்தான்.</p>
<p class="Text">இத்தனையும் நிகழ்ந்த அந்த இரவு ஒப்பற்ற இரவுதானே!</p>
<p class="Text"><span class="char-style-override-7">‘ஒருத்தி மகனாய் ஒளித்து வளர’</span> — கோகுலம் வந்த பின் கண்ணனின் தாய் யசோதைதான்! கண்ணன், வளர்ப்புப் பிள்ளை என்று யாரும் அவளிடம் கூறித் தப்ப முடியாது. கண்ணனிடம் அத்தனை பாசம் அந்தத் தாய்க்கு. அவன் பெருமை அளவில்லாதது. அவளும் ஒப்பற்ற தாய்தான்.</p>
<p class="Text">கண்ணனது குறும்புகளையெல்லாம் (லீலைகளையெல்லாம்) கண்டவள், அவள். பூதனை, தாயாக வந்து பால் கொடுப்பதுபோல் நஞ்சு கொடுக்க முற்பட்ட போது நஞ்சையும், பூதனை உயிரையும் சேர்த்து உண்டுவிட்டான், கண்ணன். அப்போதும் ஓடிவந்து குழந்தையை அணைத்துப் பால் தந்தாள், அவள்.</p>
<p class="Padal-1">பேய்ச்சி முலையுண்ணக் கண்டு பின்னையும் நில்லாதென் நெஞ்சம்</p>
<p class="Padal-1 para-style-override-8">ஆய்ச்சியர் எல்லாரும் கூடி அழைப்பவும் நான் முலைத் தந்தேன்</p>
<p class="Right-Align para-style-override-9">(பெரியாழ்வார் திருமொழி)</p>
<p class="Text">கண்ணனைக் கட்டியவர்கள் (கடவுளைக் கட்டியவர்கள்) இருவரே. கண்ணன் பெரியவனான பின் தூது செல்லும் முன்பு பக்தியால் கட்டினான், சகதேவன். குழந்தையாக இருந்து வெண்ணெயும் பாலும் திருடி ஊரார் ஓயாமல் புகார் செய்ய அவனை உரலுடன் சேர்த்துக் கட்டியவள், யசோதை. ‘பரம்பொருள் இப்படிக் குறுங்கயிற்றால் கட்டுண்டதே’ என்று எண்ணி ஆழ்வார்களும், பின்னால் வந்த பக்திக் கவிஞர்களும் உருகி உருகிப் பாடி உள்ளார்கள்.</p>
<p class="Text">முதல் ஒருத்தியை விட, இரண்டாவது ஒருத்தி உயர்வானவள் என்பதற்கு வேறு யாரும் அத்தாட்சி தரவேண்டியதில்லை. தேவகியே, யசோதையின் சிறப்புக்கு ஒப்புதல் வாக்கு மூலம் தந்திருக்கிறாள். பெருமாள் திருமொழியில் பத்துப் பாடல்களால், ‘தேவகி புலம்பல்’ என்ற தலைப்பில், தேவகி வாயால் யசோதையின் பெருமையைப் பேச வைக்கிறார், குலசேகராழ்வார்.</p>
<p class="Text">வசுதேவர் கோகுலம் வருவதுண்டு, நந்தகோபரும் அவரும் நண்பர்கள். ஒரு நாள் யசோதை குழந்தை கண்ணனைத் தூக்கிக் கொண்டு, ஆயர் பெண்கள் புடை சூழ வருகிறாள். கூட்டத்தில் ஆண்களும் உண்டு. நந்தகோபர் இருக்கிறார். வசுதேவரும் இருக்கிறார். ‘உன் அப்பாவைக் காட்டுடா கண்ணு’ என்று கேட்கிறாள், யசோதை. குழந்தை தன் பிஞ்சு விரல்களாலும் கடைக்கண் பார்வையாலும் நந்தகோபரைக் காட்டுகிறது. வசுதேவர் இருந்த பக்கம் திரும்பவில்லை. “பாக்கியமில்லாத என் கைத்தலம் பற்றி மனைவியாகக் கொண்டதால் வசுதேவருக்கு இந்தப் பாக்கியமில்லை. தெய்வ நங்கை யசோதையை மனைவியாகக் கொண்டதால் நந்தகோபனுக்கு இந்தப் பேறு கிட்டியது” என்கிறாள், தேவகி.</p>
<p class="Text">வெண்ணெய்க் குடத்தில் முழுவதும் கைவிட்டு வெண்ணெய் திருடிவிட்டான். அகப்பட்டுக் கொண்டான், கண்ணன். கையில் சிறுகோலுடன் அடிக்க ஓடுகிறாள், யசோதை. உலகமே வணங்கும் கண்ணன் அவள் முன்பு கையெடுத்து வணங்குகிறான். செஞ்சிறுவாய் நெளிகிறது. பரிதாபமான தோற்றத்துடன் ‘அடிக்காதே அம்மா’ என்று அழுகிறான்.</p>
<p class="Text">‘தொழுகையும் இவை கண்ட யசோதை தொல்லை இன்பத்து இறுதி கண்டாளே’ என்கிறாள், தேவகி. யசோதை ஒப்பற்றவள் தானே! கோயிலை ஒருவர் கட்டி இருக்கலாம். அந்தக் கோயிலைப் புதுப்பித்து, குடமுழுக்கு செய்து நன்றாகப் பராமரிப்பவருக்குத் தானே அதிகச் சிறப்பு!</p>
<p class="Text">இந்தப் பாடலில் ‘ஒருத்தி’, ‘ஓர் இரவு’ என்றெல்லாம் பாடுவதற்கு ஒரு காரணம் இருக்கிறது. ஊரும், பெயரும், பிறந்த நாளும் தெரிந்தால், பகைவர்கள் தீங்கு செய்யும் வேள்வி, மந்திர மாயம் செய்துவிடுவார்கள். அதைத் தடுக்கவே இவ்வாறு பாடப்பட்டது. தந்தை பெரியாழ்வார், ‘அத்தத்தின் பத்தா நாள்’ என்று அவன் பிறந்த நட்சத்திரத்தை மறைத்து (உண்மையை மறைக்க)ப் பாடியதுபோல், பெண்ணும் ‘ஒருத்தி மகனாய், ஓர் இரவில்’ என்று பாடுகிறார் என்பது வியாக்கியான நயம்.</p>
<p class="Text"><span class="char-style-override-7">‘ஒளித்து வளர’</span> — இரணியன் எந்த இடத்தைத் தட்டி ‘இங்கே கடவுள் இருக்கிறாரா?’ என்று கேட்பானோ என்பதற்காக, எங்கும் நரசிம்மனாக ஒளித்து இருக்க நேர்ந்தது, நரசிம்மாவதாரத்தில். ஆனால், இந்த கிருஷ்ணாவதாரத்தில் கம்சனுக்குப் பயந்து பயந்து குழந்தையை வளர்க்க நேர்ந்த பரிபவத்தை எண்ணிப் பார்க்கிறாள், ஆண்டாள்.</p>
<p class="Text"><span class="char-style-override-7">‘தரிக்கிலான் ஆகி... நெருப்பென்ன நின்ற’</span> — ‘சின்னக் குழந்தை வளர்ந்து வரட்டுமே’ என்று பொறுத்திருக்க முடியவில்லை கம்சனுக்கு! கண்ணனது தீரச் செயல்கள், அவன் வளர்ச்சி, அவன் அழகு — இவற்றை பொறுக்க மாட்டாதவனாகக் கண்ணனை அழிக்கத் திட்டத்திற்கு மேல் திட்டம், அசுரர் பின் அசுரராக அனுப்பிக் கொண்டிருந்தான், கம்சன்.</p>
<p class="Text">கண்ணனுக்கு என்ன ஆகுமோ? — என்று அவனது அன்பர்கள், அதாவது கோகுலமே வயிற்றில் நெருப்பைக் கட்டிக் கொண்டிருந்தது. ‘கெடுவான் கேடு நினைப்பான்’ — கம்சனது எண்ணத்தைப் பொய்ப்பித்து, அன்பர்கள் வயிற்று நெருப்பை, கம்சன் வயிற்றுக்கு மாற்றிவிட்டானாம், இறைவன்! கஞ்சன் வயிற்றில் நெருப்பு மூண்டது! விழிப்பில், உறக்கத்தில், எடுக்கும் பொருள்களில், எங்கும் கம்சனுக்குக் கண்ணன் தென்பட்டான்! அவன் வயிற்றைக் கண்ணன் நினைப்பு நெருப்பாக வாட்டியது.</p>
<p class="Text"><span class="char-style-override-7">‘நெடுமாலே... மகிழ்ந்தேலோர் எம்பாவாய்!’</span> — ‘மால்’ என்றால் மயக்கம். எல்லையற்ற அன்பு. ‘வியாமோஹம்’ என்பார்கள் வடமொழியில். எங்களிடம் தீரா அன்புடைய கண்ணனே! நாங்கள் எதையோ வேண்டி வந்திருப்பதாகவா எண்ணுகிறாய்? உன்னை நாடி வந்தோம். உன்னைப் பெறத்தான் வந்திருக்கிறோம். எத்தனை பெரிய பொருளைப் பெற்றாலும், உன்னைப் பெறாவிட்டால் என்ன பயன்? உன் ஒருவனைப் பெற்றால் போதும். எல்லாப் பொருள்களையும் பெற்றது போலத்தான். <span class="char-style-override-3">(‘ஏகைக பலலாபாய ஸர்வலாபாய கேசவ:’)</span> நீ பறையை (பலனை)த் தருவாயானால் உன்னுடைய பெருமைகளை, உனது வீரத்தைப் பாடுவோம். இப்படிப் பாடுவதால் எங்கள் வருத்தமெல்லாம் தீரும். அதுமட்டுமா? மகிழ்ச்சியும் உண்டாகும்.</p>
<p class="Text">திருத்தக்க செல்வம் திருமால். அவனிடம் திருவாகிய இலக்குமியே — செல்வத்தின் அதிபதியே — உறைகிறாள். திருவுக்கும் திருவாகிய செல்வன் அவன். அவன் கோகுலத்தில் பிறந்து, இந்த ஆயர்களுக்காக எத்தனை சேவகம் செய்திருக்கிறான்! ‘ஸ்ரீமத் பாகவதம்’ அவற்றைக் கதை கதையாகக் கூறும். கண்ணனைச் சேவகனாகவே, தொண்டனாகவே பாடி மகிழ்ந்திருக்கிறார், மகாகவி பாரதியார். வெய்யிலில் நிற்பவனை ஒருவன் நிழலுக்கு அழைத்தால் அவனுக்கு வருத்தம் தீருகிறது. தாகத்திற்கு நீரும், மோரும் தந்தால் அவனுக்கு ஏற்படுவது மகிழ்ச்சிதானே!</p>
<p class="Text para-style-override-6">திருத்தக்க செல்வமும், கண்ணன் சேவகமும் பாடுவதால் வருத்தம் தீருகிறது! மகிழ்ச்சியும் நிறைகிறது!<span></span></p>


<p class="Page-Break"> </p>
<p class="Heading" id="toc_marker-32">26. ஆலின் இலையாய்! அருள் செய்வாய்!</p>
<p class="Shlok">மாலே! மணிவண்ணா! மார்கழி நீராடுவான்</p>
<p class="Shlok">மேலையார் செய்வனகள் வேண்டுவன கேட்டியேல்,</p>
<p class="Shlok">ஞாலத்தை எல்லாம் நடுங்க முரல்வன</p>
<p class="Shlok">பாலன்ன வண்ணத்துஉன் பாஞ்ச சன்னியமே</p>
<p class="Shlok">போல்வன சங்கங்கள் போய்ப்பா டுடையனவே</p>
<p class="Shlok">சாலப் பெரும்பறையே, பல்லாண்டு இசைப்பாரே,</p>
<p class="Shlok">கோல விளக்கே! கொடியே! விதானமே!</p>
<p class="Shlok-1">ஆலின் இலையாய்! அருளேலோர் எம்பாவாய்.</p>
<p class="Text">(மால் — திருமால்; முரல்வன — ஒலிப்பன; போய்ப்பாடு — பேரொலி; விதானம் — மேல்கட்டி)</p>
<p class="Text">ஆயர் மகளிர் விரும்பியது போல, கண்ணன் சீரிய சிங்காதனத்தில் அமர்ந்து விட்டான். ‘என்ன உங்கள் வேண்டுகோள்?’ என்று கேட்டான். பெண்கள் பேசுகிறார்கள்.</p>
<p class="Text">திருமாலே! எங்களிடம் பேரன்பு கொண்டவனே! இரத்தினம் போன்ற அழகுடையவனே! மார்கழி நோன்புக்கென நாங்கள் புதிதாக ஒன்றும் கேட்கப் போவதில்லை. நம் முன்னோர்கள் விதித்துள்ளபடி சில பொருள்கள் வேண்டும். அவற்றைப் பட்டியலிடுகிறோம், கேட்டுக்கொள். உலகமெல்லாம் நடுங்கும்படி ஒலிக்கவல்ல உனது பாஞ்சஜன்யத்தைப் போன்று பாலின் நிறமுடைய வெண்சங்கங்கள் வேண்டும். பெரிய — மிகப்பெரிய ஒலிசெய்யும் பறைகள் வேண்டும். பல்லாண்டு பாடுவோர் வேண்டும். அழகிய திருவிளக்கு வேண்டும். கொடி வேண்டும். அதிகாலை பனிக்குப் பாதுகாவலாக மேல்கட்டி விதானம் வேண்டும். முன்பு ஆலின் இலையில் பாலகனாய் இருந்தவனே! இவற்றை எங்களுக்கு அருள வேண்டும்.</p>
<p class="Text"><span class="char-style-override-7">‘மாலே! மணிவண்ணா’</span> — ஆண்களுக்குத் தெரியாதவை, கூர்மையான அறிவுடைய பெண்களுக்குத் தெரியும். இராமாயண காலத்தில் இராமனை மனிதன் என்று பலரும் எண்ணியிருக்க, அவனைத் திருமால் என்று அறிந்தவர்கள் பெண்களில் தாரையும், மண்டோதரியும், (இன்னும் சிலரும்). இங்கு ஆயர்பெண்கள் அவனைப் பார்த்து, ‘நீ யார்?’ என்று எங்களுக்குத் தெரியும். ஆகவே, ‘திருமாலே’ என்று அழைக்கிறார்கள்.</p>
<p class="Text">மால் — மயக்கம், எங்களிடம் தீராத அன்புடையவனே என்றும் பொருள்.</p>
<p class="Text">பாடுவது ஆண்டாள் என்ற பக்குவம் நிறைந்த பெண் அடியார். பொருள் காணும் போது, கோபியர் நிலையிலும், ஆண்டாள் நிலையிலும் வைத்துப் பொருள் காண வேண்டும். மணிவண்ணன் — இரத்தினத்தைப் போல் ஒளிவீசுபவன். <span class="char-style-override-3">‘மையோ, மரகதமோ, மறிகடலோ, மழை முகிலோ, ஐயோ! இவன் வடிவென்பதோர் அழியா அழகுடையான்’</span> என்பது கம்பர் அனுபவம்.</p>
<p class="Text">இரத்தினம் பிறரைக் கவர்வது மட்டுமல்ல. தேடிப் பெறுவதற்கு அருமையானது. பெற்றுவிட்டால் இழக்க ஒண்ணாதது. பத்திரப்படுத்த வேண்டியது. அதனைச் சிறு துணியிலும் முடிந்துவிடலாம். விலைக்கு விற்றுப் பொருளாக்கலாம். அதைப் பெற்றவனை எல்லோரும் மதிப்பார்கள். இழந்துவிட்டாலோ துயரம்தான். இறைவனும் இப்படித்தான். எனவேதான் அவனுக்கு ‘மணிவண்ணன்’ என்று பெயர்.</p>
<p class="Text"><span class="char-style-override-7">‘மார்கழி நீராடுவான்... கேட்டியேல்’</span> — இந்தப் பெண்கள் பொல்லாதவர்கள். கண்ணனிடம் அவர்களுக்குச் சலுகை அதிகம். ‘என்ன பராக்குப் பார்க்கிறாய்! எங்களை அப்படி விழுங்கிவிடுவது போல பார்க்கிறாயே? நாங்கள் சொல்வதைக் காது கொடுத்துக் கேள்’ (கேட்டியேல்) என்கிறார்கள்.</p>
<p class="Text">நாங்கள் பெரிதாகப் பொன்னும், பொருளும் கேட்கவில்லை. இந்த மார்கழி நீராட்ட நோன்பு, காலம் காலமாகக் கொண்டாடப்படுவது. அதற்குத் தேவையான பொருள்கள் என்று புதிதாக எதையும் நாங்கள் கேட்கவில்லை.</p>
<p class="Text">நம் முன்னோர் — பெரியோர்கள் — முறை செய்து, தீர்மானித்துக் காலம் காலமாக வழக்கில் உள்ள பொருள்களைத்தான் கேட்கப் போகிறோம்.</p>
<p class="Text"><span class="char-style-override-7">‘மேலையார் செய்வனகள்’</span> — சாஸ்திரங்களில் விதிக்கப்பட்டுச் செய்யும் சடங்குகள் உண்டு. ஆனால், புதிதாக எதையும் செய்யாமல் நம் குல—குடும்பத்துப் பெரியோர் செய்தவற்றைப் பின்பற்றுவது. அதற்குத் தனிச்சிறப்பும் உண்டு. அதை இங்குக் குறிப்பிடுகிறார்கள். அதை, ‘சிஷ்டாசாரம்’ என்பார்கள். அதிலும் ஒரு குறிப்பு.</p>
<p class="Text"><span class="char-style-override-7">‘வேண்டுவன கேட்டியேல்’</span> — ‘எங்களுக்குத் தேவையான’ என்று ஒரு பொருள். முன்னோர்கள் செய்தவைகளை எல்லாம் இக்காலத்தில் செய்ய இயலாது. காலத்திற்குப் பொருந்தாதவையும் இருத்தல் கூடும். முன்னோர் செய்த வேள்விகளை இப்போது செய்ய முடிவதில்லை.</p>
<p class="Text">வேண்டுவன — முன்னோர் சொன்னதிலும், அவசியமானவை என்று ஒரு தொனிப்பொருள் இங்கே தோன்றுகிறது என்பர்.</p>
<p class="Text"><span class="char-style-override-7">‘ஞாலத்தை எல்லாம்... போல்வன சங்கங்கள்’</span> — மார்கழி நீராட்டத்திற்கு இருள்பிரியுமுன் செல்லும் போது, உறங்குவோரை எழுப்பச் சங்கங்கள் வேண்டும். அவை சிறியவையாய் இருத்தல் கூடாது. பெருமனம் படைத்தவர் ஆயர் மங்கையர். <span class="char-style-override-3">(‘பெரிதினும் பெரிது கேள்’ — பாரதியார்)</span> சங்குகள் வெண்மையாக — பால் போன்று வெளுத்தவையாக — இருக்க வேண்டும். இந்த உலகிலுள்ள உன் பகைவர்கள் எல்லாம் நடுங்கும்படி ஒலிக்கக் கூடியதாய் வேண்டும். இவ்வளவு ஏன்! உன் திருக்கையில் உள்ள ‘பாஞ்சஜன்யம்’ போன்ற பல சங்குகள் வேண்டும்.</p>
<p class="Text">ஆண்டாளுக்குப் பாஞ்சஜன்யச் சங்கிடம் மிகவும் ஈடுபாடு உண்டு. இறைவன் திருவாயில் வைத்து ஊதும் அந்தச் சங்கின் மீது நாச்சியார் திருமொழியில், <span class="char-style-override-3">‘கருப்பூரம் நாறுமோ’</span> என்ற ஒரு பதிகமே பாடி மகிழ்ந்துள்ளார், ஆண்டாள். ஸ்ரீகிருஷ்ணன், பாரத யுத்தத்தில் போர் தொடங்கும் முன் ஊதிய பாஞ்சஜன்ய ஒலிகேட்டே பகைவர் இதயம் பிளந்தது.</p>
<p class="Text"><span class="char-style-override-7">‘போய்ப்பா டுடையனவே... கொடியே! விதானமே!’</span> — நீராட்ட ஊர்வலத்தில் முழங்கப் பறைகள் வேண்டும். அவை பெரும் பறைகளாக — சாலப் பெரும்பறைகளாக அமைய வேண்டும்; மிகுந்த ஒலி செய்வனவாக அவை இருக்க வேண்டும்; பல்லாண்டு பாடி, கண்ணன் வாழ்க கோஷம் போட்டு வருபவர்கள் வேண்டும்; இருளில் ஒளி காட்ட மங்கல விளக்குகள் வேண்டும்; கொடிவேண்டும்; அதிகாலை பனி தாக்காமல் காக்க மேல்கட்டி விதானம் வேண்டும். இவ்வளவே எங்கள் தேவை என்றார்கள், ஆயர்குல பெண்கள்.</p>
<p class="Text"><span class="char-style-override-7">‘ஆலின் இலையாய்! அருள்’</span> — பெண்களின் தேவைப் பட்டியலைப் பொறுமையோடு கேட்டான், கண்ணன். சங்குகள் — வலம்புரிச் சங்குகளாகவே கொடுத்து விடலாம். ஆனால், ‘பாஞ்சஜன்யம்’ அது போன்று வேறு சங்குகள் கிடையாது. அதை எப்படிக் கொடுப்பது? அதிலும் பாஞ்சஜன்யம் போன்ற பல சங்குகளுக்கு நான் எங்கே போவேன்?</p>
<p class="Text">பறை தந்துவிடலாம்; பெரும்பறை — சாலப் பெரும் பறை — வாமனாவதாரம் எடுத்தபோது சாம்பவான் மார்பில் பெரும் பறை கட்டி உலகையெல்லாம் கூவி அழைத்த பறை உண்டு. அது இப்போது ஏது? பல்லாண்டிசைப்பார் பெரியாழ்வார். பல்லாண்டு பாடுவதில் அவரை வெல்ல யாரும் இல்லை. பரமனுக்கு அவர் பல்லாண்டு பாடினார். <span class="char-style-override-3">‘பொலிக! பொலிக!’</span> என்று அடியார்களுக்குப் பல்லாண்டு பாடினார், நம்மாழ்வார்.</p>
<p class="Text"><span class="char-style-override-7">‘கோல விளக்கு’</span> — ஆயர் குலவிளக்கான நப்பின்னை இருக்கிறாள்.</p>
<p class="Text"><span class="char-style-override-7">‘கொடி’</span> — நம்மிடம் உள்ள கொடி ‘கருடக்கொடி’தான்.</p>
<p class="Text"><span class="char-style-override-7">‘விதானம்’</span> — என்னை எப்போதும் பிரியாத ‘சென்றால் குடையாம், இருந்தால் சிங்காதனமாம்’ என்று தொண்டாற்றும் ஆதிசேடன்தான் நம் விதானம். அவனை இவர்களிடம் போகச் சொன்னால் போவானா? இப்படி எண்ணி, கண்ணன் எம்பெருமான் கேட்டானாம். ‘அம்மா பெண்களே! நான் உங்களில் ஒருவன். ஆயர்குலச்சிறுவன். பாஞ்சஜன்யத்திற்கும், பெரும் பறைக்கும் நான் எங்கே போவேன்?’ என்று. அவர்கள் திருப்பிக் கூறினார்கள்.</p>
<p class="Text">“நீ யார்? என்று எங்களுக்குத் தெரியும். உலகங்களெல்லாம் அழியும் பிரளய காலத்தில், எங்கும் நீர் சூழ்ந்திருக்க, ஆலந்தளிரில் சிறு குழந்தையாகப் படுத்து இருப்பாய். உலகங்களெல்லாம் உள்ளே சென்று விட்டனவா? என்று உலகமளந்த உன் திருக்காலால் அளவிடுவது போலக் கட்டைவிரலை வாயில் வைத்துச் சுவைத்திருப்பாய். இப்படிச் செயற்கரிய செய்யும் ‘ஆலின் இலையாய்’ அல்லவா நீ! உனக்கு அரியதுண்டோ, அருள் செய்ய வேண்டும்” என்று கண்ணனிடம் கூறி(மடக்கி)னார்களாம்.</p>
<p class="Text">‘ஆலின் இலையாய்’ — ‘வட பத்ரசாயி’ — ஆண்டாள் பிறந்த வில்லிபுத்தூரில் கோயில் கொண்டு அவள் வழிபட்ட பெருமானின் திருப்பெயர், இது.</p>
<p class="Text para-style-override-6">இப்பாடலில் <span class="char-style-override-7">‘மாலே’, ‘ஆலின் இலையாய்’</span> என்ற இரண்டு தொடர்களும் உயிரானவை. <span class="char-style-override-7">‘மாலே’</span> என்பது அவனது எளிவந்த தன்மையைக் குறிப்பது. <span class="char-style-override-7">‘ஆலின் இலையாய்’</span> என்பது அவனது எல்லையற்ற சக்தியை, பெருமையை, அருமையை வெளிப்படுத்துவது.<span></span></p>


<p class="Page-Break"> </p>
<p class="Heading" id="toc_marker-33">27. கூடாரை வெல்வாய்! கூடிய எங்களிடமோ?</p>
<p class="Shlok">கூடாரை வெல்லும்சீர்க் கோவிந்தா! உந்தன்னைப்</p>
<p class="Shlok">பாடிப் பறைகொண்டு யாம்பெறும் சம்மானம்;</p>
<p class="Shlok">நாடு புகழும் பரிசினால் நன்றாகச்</p>
<p class="Shlok">சூடகமே, தோள்வளையே, தோடே, செவிப்பூவே,</p>
<p class="Shlok">பாடகமே என்றனைய பல்கலனும் யாம்அணிவோம்;</p>
<p class="Shlok">ஆடை உடுப்போம்; அதன்பின்னே பாற்சோறு</p>
<p class="Shlok">மூடநெய் பெய்து முழங்கை வழிவாரக்</p>
<p class="Shlok-1">கூடி இருந்து குளிர்ந்தேலோர் எம்பாவாய்.</p>
<p class="Text">(கூடாரை — கூடாதவர், பகைவர்; சம்மானம் — வெகுமதி; சூடகம் — கைவளை; செவிப்பூ — கர்ணபத்திரம், மேல் காதில் அணிவது; பாடகம் — சிலம்பு, தண்டை)</p>
<p class="Text">கோவிந்தனே! எத்தனை சந்தர்ப்பம் தந்தும் உன்னோடு கூடாமல், எதிர்த்தே நிற்கும் பகைவர்களை நீ வென்று நிற்பவன். உன்னைப் பாடி, பறையைப் பெற்று, நாங்கள் உன்னிடம் பெறும் வெகுமதிகளால் நாடெல்லாம் எங்களைப் போற்றும். விரதம் நிறைவு பெற்றதால், நாங்கள் கைகளில் வளை அணிவோம். தோளில் நகை அணிவோம். காதுகளில் தோடுகள், செவிப்பூக்கள் அணிந்து, காலில் சிலம்புகள் அணிவோம். எல்லா ஆபரணங்களையும் அணிந்து, புத்தாடை உடுப்போம். பின், பாலில் வெந்த சோற்றில் நிறைய நெய்யிட்டு உண்ண எடுக்கையில் எங்கள் முழங்கைகளில் அந்த நெய் வடியும். நாங்கள் அனைவரும் இப்படி மகிழ்ச்சியில் திளைத்திருப்போம்.</p>
<p class="Text"><span class="char-style-override-7">‘கூடாரை வெல்லும்சீர்க் கோவிந்தா’</span> — கண்ணனுக்கு மிகவும் பிடித்த பெயர் கோவிந்தன். பசுக்களைக் காப்பவன் என்பது அதன் முக்கியமான பொருள். இப்பாடல் முதல் வரிசையாக ‘கோவிந்தா’ என்று மூன்றுமுறை அழைத்து மகிழ்கிறாள், ஆண்டாள்.</p>
<p class="Text">மிகப்பாவியையும் புனிதனாக்கும் நாமம் கோவிந்த நாமம். நரகத்தைச் சுவர்க்கமாக்கும் திருப்பெயர் அது. (இன்றும் திருப்பதி செல்வோர் பக்தி பரவசமாய்க் கூவி அழைக்கும் நாமம், கோவிந்த நாமம்.)</p>
<p class="Text">கோவிந்தன், எல்லோர்க்கும் பொதுவானவன். ஆனால் அவனோடு கூடாமல், எதிரம்பு கோத்து நிற்பவர்களை அவன் வில்லால், வாளால், ஆயுதங்களால், வீரத்தால் வெல்வான். ஆனால், தன்னைக் கூடியவர்களிடம் அவன் விரும்பித் தோற்றுப் போவான். அந்தத் தோல்வியில் அவனுக்கு மகிழ்ச்சி.</p>
<p class="Text">‘கூடாரை’ வெல்வது வீரத்தால்; கூடியோரை வெல்வது சீலத்தால், அருளால், தண்ணளியால்.</p>
<p class="Text"><span class="char-style-override-7">‘உந்தன்னைப் பாடி... பரிசினால்’</span> — பாவை நோன்பு என்பது ஒரு தோற்றமே (வியாஜமே). எங்கள் நோன்பெல்லாம் உன்னைக் காண்பது, கூடுவது, உன் புகழ் பாடுவது. இப்படிப் பாடி பறை பெற்று (பலன் அடைந்து) நாங்கள் உன்னிடம் சன்மானங்கள், பரிசுகள் பெறுவோம்.</p>
<p class="Text">இதனால் உலகோர்களும் எங்களைப் பாராட்டுவார்கள், பரிசளிப்பார்கள்.</p>
<p class="Text">இங்கு ஒரு குறிப்பு. ஆலயம் போன்ற புனித இடங்களில் தரும் பிரசாதம், சன்மானம் போன்றவற்றை மிகப்புனிதமாகக் கருதி, ‘யாம் பெறு சன்மானம்’ என்று வணக்கத்துடன் பெற வேண்டும். தெய்வப் பிரசாதத்தில் அலட்சியம் கூடாது. இறைவியின் பிரசாதமான மலர்மாலையை ஒரு முனிவர் ஐராவதத்தில் ஏறிவந்த இந்திரனுக்கு அளித்தார். செல்வச்செருக்குடன் அவன் அதை அங்குசத்தால் வாங்கி ஐராவதத்திற்கு அணிவித்தான். ஐராவதம் அதனை எடுத்துக் காலால் நசுக்கிவிட்டது. முனிவரின் கோபத்திற்கு இலக்காகி இந்திரன் செல்வம் முற்றும் இழந்து, மறைந்து வாழ நேர்ந்தது என்பது புராணக் குறிப்பு.</p>
<p class="Text"><span class="char-style-override-7">‘நாடு புகழும் பரிசினால் நன்றாகச் சூடகமே... ஆடை உடுப்போம்’</span> — இந்த இளம்பெண்கள் மார்கழிக் குளிரையும் பொருட்படுத்தாது நோன்பு இருந்தார்களே! என்று நாடெல்லாம் இவர்களைப் புகழ்கிறது. கண்ணனது சன்மானம், நாட்டார் புகழ்ச்சி, நோன்பு நிறைவேறிய மகிழ்ச்சி, இவற்றால் நோன்பு தொடங்குவதற்கு முன்பு தாங்கள் மேற்கொண்ட ஆடை—அணிகலன்கள் அணிவது பற்றிய கட்டுப்பாடுகளை விலக்கிக் கொள்கிறார்கள். உற்சாகத்துடன் அவர்கள் கையில் வளைகள் அணிகிறார்கள். தோளில் வங்கி அணிகிறார்கள். காதில் தோட்டையும், மேல் காதில் ‘செவிப்பூ’வும் அணிகிறார்கள். காலில் பாடகம் (பாதகடகம்) என்ற சிலம்பை அணிகிறார்கள். புத்தாடை அணிகிறார்கள்.</p>
<p class="Text"><span class="char-style-override-7">‘அதன்பின்னே பாற்சோறு... கூடி இருந்து குளிர்ந்து’</span> — பின்னர் எல்லோரும் ஒன்றாக இருந்து பால் பொங்கல் சமைக்கிறார்கள்.</p>
<p class="Text">மார்கழியை அடுத்துவரும் தைப்பொங்கலை நினைவூட்டும் பாடல், இது.</p>
<p class="Text">தண்ணீரில் அல்லாமல் முழுவதும் பாலிலேயே அரிசி வெந்து பொங்கலாக வேண்டும். அந்தப் பொங்கல் மறைந்து போகும்படி சுத்தமான நெய் இட்டு — அதாவது சோறில் நெய் அல்ல — ‘நெய்யில் சோறுண்டோ’ என்று தடவிப் பார்க்கும்படி, அமைந்த பொங்கல் அது. உணவிலும் கலைத்திறம் காணும் தமிழர் பண்பாடு பாடலில் தெரிகிறது.</p>
<p class="Text">அமுதமானாலும் தனியே உண்ணலாகாது, பக்தர்களின் கூட்டத்துடன்தான். ஆலயத்திலும், ஏன் வைகுந்த விண்ணகரத்திலும் உண்ண விரும்பும் வைணவ உள்ளம். ‘வந்தவர் எதிர்கொள்ள மாமணி மண்டபத்து அந்தமில் பேரின்பத்து அடியரோடு இருந்தமை’ என்பார் நம்மாழ்வார். கூடி இருப்பதால் மனம் குளிர்கிறது. இவர்கள் கண்ணனாகிய ஆரா அமுதத்தையே பார்த்துப் பார்த்து மகிழ்வதால், கையில் எடுத்த பாற்பொங்கலை உண்ண மறக்கின்றனர். மிகுதியாக உள்ள நெய் முழங்கையிலிருந்து வழிகிறது. இந்தக் காட்சியுடன் பாடல் நிறைவு பெறுகிறது.</p>
<p class="Text">இந்தப் பாடலுக்கு அகத்துறை முறையிலும், ஆன்மிகத் தத்துவ முறையிலும் பெரியோர் பொருள்கூறி இருக்கிறார்கள். அகத்துறை விளக்கம் இது:— கண்ணன், காதலியை முதலில் கையால் பற்றுகிறான் — அந்தக் கைக்குச் சூடகம். பின் தோளைப் பற்றுகிறான் — அத்தோளுக்குத் தோள்வளை. பின் காதில் கிசுகிசுக்கிறான் — அக்காதுக்குத் தோடு. தலையணை மந்திரம் என்பார்களே, அதைக் குறிப்பிடச் செவிப்பூ. பின் அவன் பிடிப்பது கால்களை — அக்கால்களுக்குப் பாடகம்.</p>
<p class="Text"><span class="char-style-override-3">ஆன்மிக விளக்கம் இது:—</span> (பஞ்ச சம்ஸ்காரம்) ஐந்து புனிதச் சடங்குகள் செய்து கொள்வார்கள், வைணவர்கள். அவற்றைத் தொடங்கும் முன் கையில் காப்பு, கங்கணம் கட்டுவர் — அதைக் குறிப்பது ‘சூடகம்’. தோளில் சங்கு—சக்கரங்களை அனலில் இட்டுப் பதிவர் — அதைக் குறிப்பது ‘தோள்வளை’. காதில் திருமந்திர (நாராயண மந்திரம்) உபதேசம் — ‘தோடு’. அதைவிட ரகசியமானது, நுட்பமானது துவய மந்திர உபதேசம் — திருமகளும் திருமாலுமாய்ச் சேர்த்தியிலே அடிபணிவது ‘செவிப்பூ’. இறுதி உபாயமாக பகவத் கீதையில் கண்ணன் கூறிய சரணாகதி உபாயத்தைக் கூறுவது ‘சரமச்சுலோக’ உபதேசம். இறைவன் கால்களே கதி என்று கூறுவதால், காலில் அணியும் ‘பாடகம்’ கூறப்படுகிறது.</p>
<p class="Text para-style-override-6">இப்பாடல் ஒரு இனிய பொங்கல் வாழ்த்துப் பாடலாகும். இதனை ‘சர்க்கரைப் பொங்கல்’ பாட்டு என்றே எழுதுகிறார் ஒரு தமிழ் அறிஞர்.<span></span></p>


<p class="Page-Break"> </p>
<p class="Heading" id="toc_marker-34">28. அறிவொன்றுமில்லாதவர் நாங்கள்! குறைவொன்றுமில்லாதவன் நீ!</p>
<p class="Shlok">கறவைகள் பின்சென்று கானம்சேர்ந் துண்போம்;</p>
<p class="Shlok">அறிவொன்றும் இல்லாத ஆய்க்குலத்து உந்தன்னைப்</p>
<p class="Shlok">பிறவி பெறுந்தனைப் புண்ணியம் யாமுடையோம்;</p>
<p class="Shlok">குறைவொன்றும் இல்லாத கோவிந்தா! உந்தன்னோடு</p>
<p class="Shlok">உறவேல் நமக்கிங்கு ஒழிக்க ஒழியாது</p>
<p class="Shlok">அறியாத பிள்ளைகளோம் அன்பினால் உந்தன்னைச்</p>
<p class="Shlok">சிறுபேர் அழைத்தனவும் சீறி யருளாதே</p>
<p class="Shlok-1">இறைவா! நீதாராய் பறையேலோர் எம்பாவாய்.</p>
<p class="Text">(கறவைகள் — கறக்கும் மாடுகள்; ஆய்க்குலம் — ஆயர்குலம்)</p>
<p class="Text">எந்தக் குறையும் இன்றி நிறைவே வடிவான கோவிந்தனே! நாங்கள் கறவைமாடுகளை ஓட்டிக் கொண்டு காடுகளுக்குச் சென்று அங்கேயே உணவு கொள்ளும் ‘காடு வாழ் சாதியினர்’. எங்களுக்கு எவ்விதமான ஞானமும் கிடையாது. ஆனால், உன் அருளைப் பெறும் மகத்தான புண்ணியம் ஒன்று எங்களைச் சேர்ந்திருக்கிறது.</p>
<p class="Text">மாடு மேய்க்கும் எங்களது ஆய்க்குலத்தில் உன்னைப் பிள்ளையாகப் பெற்று, வளர்த்து எங்களுடன் ஒருவனாகக் கலந்து பழகும் பேறு எங்களுடையது. எங்களுக்கு அறிவில்லாவிடில் என்ன? உன்னிடம் நிறைவே நிறைந்திருக்கிறது.</p>
<p class="Text">“உன்னோடு எங்களுக்குள்ள தொடர்பு நீக்க முடியாதது. நாங்கள் அறிவில்லாத பாமரர்கள். அன்பின் காரணமாக, உன் பெருமையறியாது சிறு (ஒருமை) பெயர்களால் உன்னை அழைத்திருப்போம். அவற்றையெல்லாம் பொறுத்து, எங்களுக்கு அருள் செய்ய வேண்டும்.”</p>
<p class="Text"><span class="char-style-override-7">‘கறவைகள் பின்சென்று... உண்போம்’</span> — இங்கு ஒரு கற்பனை உரையாடல்.</p>
<p class="Text"><span class="char-style-override-3">இறைவன் :</span> “என் அருள் வேண்டி வந்துள்ளீர்கள். எதற்கும் ஒரு தகுதி வேண்டுமல்லவா? உங்கள் தகுதிகளைக் கூறுங்கள்.”</p>
<p class="Text"><span class="char-style-override-3">ஆயர் பெண்கள் :</span> ‘தகுதியா?’ (எனக் கேட்டு, சிரிக்கிறார்கள்.) நாங்கள் மாடு மேய்ப்பவர்கள். அந்த மாடுகள்கூட பால் கறப்பவையாக இருந்தால்தான் அவற்றை அன்புடன் மேய்ச்சலுக்கு அழைத்துச் செல்வோம். பயன் கருதித்தான் செயல்படுவோம். மாடுகளுக்கு நாங்கள் வழிகாட்டுவதில்லை. பெரிய பெரிய ஞானிகளை வழிகாட்டிகளாகக் கொள்வாருண்டு. நாங்கள் கன்று—காலிகளை வழிகாட்டிகளாகக் கொண்டவர்கள்.</p>
<p class="Text"><span class="char-style-override-3">இறைவன் :</span> மாடு மேய்ப்பதுகூட ஓர் அறச்செயலே. பசுப் பராமரிப்பு (கோ சம்ரட்சணம்) ஒரு பெரிய புண்ணியச் செயல்தான். </p>
<p class="Text"><span class="char-style-override-3">ஆயர் பெண்கள் :</span> நாங்கள் பசு, எருமை, ஆடு எல்லாவற்றையும் மேய்ப்போம்.</p>
<p class="Text"><span class="char-style-override-7">‘கானம்சேர்ந் துண்போம்’</span> — இவற்றை ஓட்டிக் கொண்டு நாங்கள் காட்டுக்குச் சென்று விடுவோம். காலை முதல் மாலைவரை அங்குதான் இருப்போம்.</p>
<p class="Text">கானம் — வனம். வனத்தில் எத்தனையோ புண்ணியத் தலங்கள் உண்டே? பிருந்தாவனம், தண்டகாரண்யம் போல. அவற்றுக்குச் செல்வது புனித யாத்திரை. அது புண்ணியம் தானே. ஆனால், நாங்கள் செல்வது வெறும் ‘கானகம்’.</p>
<p class="Text"><span class="char-style-override-7">‘உண்போம்’</span> — எங்களுக்குத் தெரிந்ததெல்லாம் சாப்பிடுவதுதான்.</p>
<p class="Text">‘உண்பதுகூட உள்ளே உள்ள இறைவனுக்கு அளிக்கும் பிரசாதம்தான், வேள்விதான். உணவு உண்பதிலும் எத்தனையோ நியமங்கள் உண்டே.’</p>
<p class="Text">எங்களுக்கு அந்த நியமங்கள் ஒன்றும் தெரியாது. குளித்து உணவு அந்த நியமங்கள் கொள்ளவும் எங்களால் முடியாது. வியர்த்த போது குளித்து, விரும்பிய போது உண்பவர்கள் நாங்கள்.</p>
<p class="Text"><span class="char-style-override-7">‘அறிவொன்றும் இல்லாத... யாமுடையோம்’</span> — <span class="char-style-override-3">இறைவன் :</span> ‘போகட்டும், கர்மயோகம் புரியாவிட்டாலும், பக்தி ஞானப்பணிகள் செய்வீர்களா?’</p>
<p class="Text"><span class="char-style-override-3">ஆயர் பெண்கள் :</span> எங்களுக்கு அறிவில்லை; அறிவொன்று இல்லை; அறிவொன்றும் இல்லை. கர்ம, பக்தி, ஞான யோகங்கள் எவையும் எங்களுக்குத் தெரியாது. நாங்கள், ‘அறிவொன்றுமில்லாத ஆய்க்குலத்தார்’.</p>
<p class="Text"><span class="char-style-override-3">இறைவன் :</span> ‘எந்தத் தகுதியும் இல்லாத உங்களுக்கு நான் எப்படி அருள் செய்ய முடியும்? எந்தத் தைரியத்தில் வந்தீர்கள்?’</p>
<p class="Text"><span class="char-style-override-3">ஆயர் பெண்கள் :</span> இந்தத் தகுதியின்மையே எங்கள் தகுதியாகும். எல்லாவற்றுக்கும் மேற்பட்ட தகுதி ஒன்று எங்களிடம் உள்ளது. கறவைகள் பின் சென்று கானம் சேர்ந்து உண்ணும் எங்களது காடுவாழ் குலத்தில்தான் நீ வந்திருக்கிறாய். இந்த ஆயர்குடியில் நீயும் ஒருவன் என்பதை மறந்துவிட்டாயா? கர்மயோகம், ஞானயோகம், பக்தியோகம் செய்து எந்தப் பரம்பொருளை அடைய வேண்டி ஞானிகள் தவம் செய்கிறார்களோ, அந்தப் பரம்பொருளாகிய தருமத்தின் மனித வடிவமான உனக்கு, நாங்கள் பாலும் சோறும் கொடுத்து வளர்த்து வருகிறோம். இதைவிட என்ன தகுதி வேண்டும்?</p>
<p class="Text"><span class="char-style-override-7">‘குறைவொன்றும் இல்லாத... ஒழியாது’</span> — எங்களிடம் அறிவில்லாவிட்டால் என்ன? நீ அனைத்தும் அறிந்தவன்; குறைவற்றவன்; குறை ஒன்றுமற்றவன். ‘குறை ஒன்றுமில்லாத கோவிந்தன்’. நாங்கள் பள்ளமானால், நீ பெரும் மேடு. அந்த மேட்டினின்றும் மண் எடுத்து இந்தப் பள்ளத்தை நிரப்பலாம்.</p>
<p class="Text">இரண்டாம் முறையாக, ‘கோவிந்தா’ என்று அழைக்கிறார்கள். உனக்கும் எங்களுக்கும் உள்ள உறவு பிரிக்க முடியாதது; உன்னாலும் முடியாது; எங்களுக்கும் முடியாது. இறைவனும் உயிரும் என்றும் இணைந்து நிற்பவர்கள்.</p>
<p class="Text">விளக்கத்திற்காகக் குறைகளைப் பட்டியலிட்டாலும் இறைவனிடம் நாம் செல்கையில் நம் தகுதியின்மையைப் பட்டியலிட்டே சொல்ல வேண்டும் என்பதைக் குறிப்பிடுகிறது, இந்தப் பாடல்.</p>
<p class="Text"><span class="char-style-override-3">‘நலந்தான் ஒன்றும் இலேன் நல்லதோர் அறம் செய்துமிலேன்’</span> என்பார் திருமங்கையாழ்வார்.</p>
<p class="Text"><span class="char-style-override-3">‘மனத்திலோர் தூய்மை இல்லை வாயிலோர் இன்சொல் இல்லை’</span> என்று பாடுவார் தொண்டரடிப்பொடி ஆழ்வார்.</p>
<p class="Text">பேரறிவாளனான இறைவன் முன்பு, நம் நிலையைப் படம் பிடிக்கும் வரிகள் இவை. ஆயர் சிறுமியர் தொடர்ந்தனர்.</p>
<p class="Text"><span class="char-style-override-7">‘அறியாத பிள்ளைகளோம்... பறை’</span> — கூட விளையாடும் பிள்ளையாக, தோழனாகக் கண்ட கண்ணனது உண்மை நிலையை அறிந்த ஆயர் பெண்களுக்கு அச்சம் ஏற்படுகிறது. நீ பரம்பொருள். இதை அறியாது எங்களில் ஒருவனாகக் கருதி உன்னை வேடிக்கைப் பெயர்களால் நாங்கள் அழைத்திருப்போம். அதை மன்னிக்க வேண்டும். அதற்காக நீ சினம் கொள்ளலாகாது. எங்களுக்கு நோன்பின் பலனை (பறையை)த் தரவேண்டும் என்று ஆய்க்குல மகளிர், கண்ணன் எம்பெருமானை வேண்டினார்.</p>
<p class="Text">அர்ஜுனன், பாரத யுத்த களத்தில் கண்ணனது பேருருவத்தை (விசுவரூபத்தை)க் கண்டபின் நடுங்கிவிட்டான். கண்ணனைத் தோழனாகக் கருதி அவனுடன் பழகியவிதம், தோழா, யாதவா என்றெல்லாம் அழைத்ததற்கும் அர்ஜுனன் ஸ்ரீகிருஷ்ணனிடம் மன்னிப்புக் கோரினான்.</p>
<p class="Text">இங்கு, ‘சிறுபெயர்’ என்பதற்குப் பெரியோர் தந்துள்ள விளக்கம் சிந்திக்கத்தக்கது.</p>
<p class="Text">கோவிந்தன் என்ற பெயருக்கு முன்னால், திருப்பாவையில் வரும் நாராயணன் என்ற பெரிய திருமந்திர நாமம்கூடச் சிறுபெயராகிவிடுகிறதாம்.</p>
<p class="Text">கண்ணன், தன்னைக் கோவிந்தன் என்று அழைப்பதையே மிகவும் விரும்புகிறான்.</p>
<p class="Text para-style-override-6">ஓர் ஒப்புநோக்கு:— ஒரு கிராமத்தில் படித்தவர் நாராயணசாமி. நாணு என்று அவரை ஊரார், குடும்பத்தார் அழைப்பார்கள். அவர், வளர்ந்து பெரும்பதவிக்கு உயர்ந்தார். அவர் சொந்த ஊருக்கு வரும்போது அவரை அவரது பதவிப்பெயரைக் குறிப்பிட்டோ, முழு நீளப் பெயரைக் குறிப்பிட்டோ பேசுவதைக் கேட்டால் அவர் மகிழமாட்டார். பழைய நண்பர் ஒருவர் ‘நாணு’ என்று அன்புடன் அவரை அழைத்தால், அவர் பெறும் மகிழ்ச்சியே தனி அல்லவா?<span></span></p>


<p class="Page-Break"> </p>
<p class="Heading" id="toc_marker-35">29. நாங்கள் வேண்டும் பறை!</p>
<p class="Shlok">சிற்றஞ் சிறுகாலே வந்துன்னைச் சேவித்துஉன்</p>
<p class="Shlok">பொற்றா மரைஅடியே போற்றும் பொருள்கேளாய்;</p>
<p class="Shlok">பெற்றம்மேய்த் துண்ணும் குலத்தில் பிறந்துநீ</p>
<p class="Shlok">குற்றேவல் எங்களைக் கொள்ளாமல் போகாது;</p>
<p class="Shlok">இற்றைப் பறைகொள்வான் அன்றுகாண் கோவிந்தா!</p>
<p class="Shlok">எற்றைக்கும் ஏழேழ் பிறவிக்கும் உன்தன்னோடு</p>
<p class="Shlok">உற்றோமே யாவோம்; உனக்கேநாம் ஆட்செய்வோம்</p>
<p class="Shlok-1">மற்றைநம் காமங்கள் மாற்றேலோர் எம்பாவாய்.</p>
<p class="Text">(சிற்றம் சிறுகாலை — மிக விடியற்காலம்; பெற்றம் — மாடுகள்; குற்றேவல் — சிறிய தொண்டுகள்)</p>
<p class="Text">திருப்பாவை 28 பாடல்களுடன் நிறைவு பெறுவதாகவும், 29, 30வது பாடல்கள் முடிவுரை போல சாற்றுப் பாடல்கள் என்றும் அழைப்பர்.</p>
<p class="Text">மிக விடியலிலே எழுந்து, உன் அரண்மனையில் உன்னைச் சேவித்து, பொன் போன்ற உனது திருவடிகளைப் போற்றி நாங்கள் கோரும் வரம், வேண்டுகோள் இதுதான். மாடு மேய்த்து உண்ணும் எங்களது குலத்தில் கோபாலனாக வந்த நீ, (பரம்பொருள் என்பதை நாங்கள் அறிவோம்) எங்களது சிறுதொண்டுகளை ஏற்றுக் கொள்ள வேண்டும்.</p>
<p class="Text">நாங்கள் இதுகாறும் கூறிவந்த ‘பறை’ என்ற வாத்தியத்தைப் பெறுவதற்காக உன்னிடம் வரவில்லை. எந்தக் காலத்திலும், ஏழேழு பிறவிகளிலும் நாங்கள் உன்னடியார்கள். உன்னோடு இணைந்தவர்கள். எங்களது உள்ளத்தில் எழும் மற்ற சிறு ஆசைகளை நீ உன்னிடத்தில் பக்தியாக மாற்றி அருள வேண்டும் (இதுவே எங்கள் கோரிக்கை).</p>
<p class="Text"><span class="char-style-override-7">‘சிற்றஞ் சிறுகாலே... பொருள்கேளாய்’ </span>— 28வது பாடலில் தங்களது தகுதியின்மையை — குறைகளையெல்லாம் — கூறி இறைவனையும் தங்களையும் பிரிக்க ஒண்ணாது என்று கூறியவர்கள், மீண்டும் வலியுறுத்தி வரமாகக் கேட்கிறார்கள்.</p>
<p class="Text">காலைக் காட்சிகள் திருப்பாவையில் 6 முதல் 15 பாடல்களில் கூறப்பட்டன. பறவைகள் மிக விடியலிலே எழுந்து கூட்டுக்குள்ளேயே சப்திக்கும் வேளை (‘புள்ளும் சிலம்பின’ 6). திருமால் கோயில் சங்கம் ஒலிக்கும் வேளைதான் சிற்றம் சிறுகாலை. காலை, சிறுகாலை, சிற்றம் சிறுகாலை என்று பாகுபடுத்தி இதனைக் காண்பார்கள். சிற்றஞ்சிறு காலையில் புறப்பட்டவர்கள், காலைப்பொழுதில் கண்ணன் திருமுற்றத்தில் நிற்கிறார்கள். இதுவரை பாவை நோன்பு, நீராட்டம் என்றெல்லாம் பேசப்பட்டதே தவிர திருப்பாவையில் அவர்கள் நோன்பு நோற்றதோ, நீராடியதோ கூறப்படவில்லை. இவை ஒரு சாக்கு (வியாஜம்) தான்.</p>
<p class="Text">அவர்களது நீராட்டம் — இறைவன் குணக்கடலில் நீராடுவது. நோன்பு — கண்ணனைக் கூடுவதுதான். சிற்றஞ்சிறு காலையில் நீ எங்களைத் தேடி வருவதுண்டு. இப்போது அதே வேளையில் நாங்கள் வந்திருக்கிறோம். உன்னை (‘பாதாதி கேசம்’) மனம் குளிரச் சேவித்தோம். உன் திருவடிகள் அழகானவை; தாமரைமலர் போன்றவை. (<span class="char-style-override-3">‘தேனே மலரும் திருப்பாதம்’</span> என்பார் நம்மாழ்வார்.) வெறும் தாமரையா? பொன்னாலான தாமரை போன்றவை என்கிறார்கள். பெண்களுக்குப் பொன்னில் ஒரு மோகம். சூட்டக் கண்ட திருவடிகளைக்கூடப் பொன்னாக்கி விடுகிறார்களாம்.</p>
<p class="Text">இதில் ஒரு சிறப்பு (நயம்):— ஆலயங்களில் இறைவன் உற்சவ பிம்பங்களின் திருவடிகள் அமைக்கப் பெற்ற பீடங்கள் ‘ஆஸனபத்மம்’ என்று அழைக்கப் பெறும். அந்தத் திருவடிகளைப் ‘பொற்றாமரை அடிகள்’ என்பது பொருத்தம் தானே!</p>
<p class="Text"><span class="char-style-override-7">‘போற்றும் பொருள்கேளாய்’</span> — ‘உனது திருவடிகளை வணங்கி நாங்கள் கோரும் வரம் இது’ என்று தொடங்குகிறார்கள். மறுபடியும் ‘கேளாய்’ என்று இறைவனுக்கு உணர்த்துகிறார்கள். சொல்வது காதில் விழுகிறதா? என்பது போல, நாங்கள் போற்றும் பொருள் — பறை (பலன்), குறிக்கோள் (இலட்சியம்) எல்லாம் உன் திருவடிகள்தான்.</p>
<p class="Text"><span class="char-style-override-7">‘உன் பொற்றா மரைஅடியே போற்றும் பொருள்’</span> என்ற குறிப்பும் பாடலில் வருகிறது. மேலே தொடருபவை அதன் விளக்கங்கள்தான்.</p>
<p class="Text"><span class="char-style-override-7">‘பெற்றம்மேய்த் துண்ணும்... கொள்ளாமல் போகாது’</span> — <span class="char-style-override-3">‘ஆய்க்குலத்து உந்தன்னைப் பிறவி பெறுந்தனைப் புண்ணியம் யாமுடையோம்’</span> என்று இதற்கு முன் பாட்டில் கூறியதை மறுபடி கூறுகிறார்கள். கன்றுகாலிகளை மேய்த்து ஜீவனம் செய்கின்ற ஆயர்குலத்தில் பிறந்தவன் நீ என்பதை மறக்காதே. கண்ணன் தங்கள் குலத்தில், தங்கள் ஊரில் பிறந்தவன் என்பதே கோபியர் நம்பிக்கை. கோபாலனாகிய உன் கடமை பசுக்களைக் காப்பது. நாங்கள் அனைவரும் ‘கோ’க்கள் — பசுக்கள். காப்பது உன் கடமை. நாங்கள் வேண்டுவதெல்லாம் பொன், பொருள் செல்வங்களல்ல. (கைங்கரிய) தொண்டுச் செல்வம்தான். சிறுசிறு பணிகளில் நீ எங்களை ஏவிக் கொள்ள வேண்டும். இங்குக் ‘குற்றேவல்’ சிறப்பான தொடர்.</p>
<p class="Text">இறைவனது ஆலயங்களில், மெழுகுதல், அலகிடுதல், தீவட்டி பிடித்தல், சாமரம் வீசுதல், பல்லக்குச் சுமத்தல், போன்ற பணிகள் கூலிக்குச் செய்ய வேண்டியவர்கள் செய்வது. கௌரவமிக்க நாம் இவற்றைச் செய்யலாமா? என்று எண்ணுதல் கூடாது. இவை புனிதப்பணிகள். விண்ணுலகில் நித்ய சூரிகள் செய்வது என்று எண்ண வேண்டும்.</p>
<p class="Text"><span class="char-style-override-3">‘கடைத்தலை சீய்க்கப் பெற்றால் கடுவினை களையலாமே’</span> (ஆலயத்தைத் தூய்மை செய்தல்) என்பது திருவாய்மொழி. இராமன் பெரிய அணை கட்டியபோது, ஓர் அணிலும் தன் பங்குக்குச் சின்னஞ்சிறு முதுகில் மண் சுமந்து கொட்டியது!</p>
<p class="Text">குற்றேவல் — பணி, தொண்டு. <span class="char-style-override-3">‘ஏவல் கூவல் பணி செய்வேன்’</span> என்றான் பேராற்றல் வாய்ந்த அனுமன்.</p>
<p class="Text">இலக்குவன் தன்னை இராமனின் தம்பி என்று கூறிக் கொள்ளவில்லை. <span class="char-style-override-3">‘ஏவல் செய் அடியன் யானே’ </span>என்றார்.</p>
<p class="Text"><span class="char-style-override-7">‘இற்றைப் பறைகொள்வான் அன்றுகாண் கோவிந்தா’</span> — கண்ணன் மனம் நிறைவு பெற, மூன்றாம் முறையாக கோவிந்த நாமத்தைக் கூறுகிறார்கள். இந்தப் பறை என்ற வாத்தியத்தைக் கேட்கவா நாங்கள் வந்தோம்? காசு கொடுத்தால் அது கிடைத்துவிடும். நாங்கள் கோரும் பறை, ‘பறை’ என்கின்ற வாத்தியமல்ல.</p>
<p class="Text"><span class="char-style-override-7">‘எற்றைக்கும்... ஆட்செய்வோம்’</span> — எங்களது தந்தை, பாட்டன், முப்பாட்டன் இப்படி இன்னும் ஏழேழு பிறவிகளிலும் உன்னோடு தொடர்புடையவர்கள், நாங்கள்.</p>
<p class="Text"><span class="char-style-override-3">‘எந்தை தந்தை தந்தை தம் மூத்தப்பன் ஏழ்படி கால் தொடங்கி வந்து வழி வழியாட்செய்கின்றோம்’</span> என்பார் ஆண்டாளின் தந்தை பெரியாழ்வார்.</p>
<p class="Text"><span class="char-style-override-3">‘ஒழிவில் காலமெல்லாம் உடலாய் மன்னி வழுவிலா அடிமை செய்ய வேண்டும் நாம்’</span> என்று கடந்த காலத்தையும், இனி வருங்காலத்தையும் இணைத்துப் பேசுவார், நம்மாழ்வார்.</p>
<p class="Text">“ஏழேழு பிறவிகளும் உன்னோடு இணைந்தவர்கள் நாங்கள். உனக்கு ஆட்பட்டவர்கள். தொண்டு செய்பவர்கள். ‘உனக்கே உனக்கு’ — அதாவது இறைவனான உனக்கு மட்டும்தான் நாங்கள் தொண்டு செய்பவர்கள்.”</p>
<p class="Text"><span class="char-style-override-3">‘பரிபூரணனுக்கே அடிமை செய்து வாழ்வோம்’</span> என்பார் மகாகவி பாரதியார்.</p>
<p class="Text para-style-override-6"><span class="char-style-override-7">‘மற்றைநம் காமங்கள் மாற்று’</span> — இப்படி உயர்ந்த குறிக்கோள் எங்களுக்கு இருந்தாலும் நடைமுறையிலும் சிறு கோபங்கள், ஆசைகள் குறுக்கிடுகின்றன. எங்களால் அவற்றை விலக்கிக் கொள்ள முடியவில்லை. அந்தக் காமங்களை உன் தொடர்பான காமங்களாக — ஆசைகளாக — நீ மாற்றிவிட வேண்டும். <span class="char-style-override-3">‘கண்ணனுக்கே ஆமது காமம்’</span> என்பார் இராமாநுஜ நூற்றந்தாதி ஆசிரியர். உலகாயத ஆசைகளிளின்று இறைவன் தொடர்பான ஆசைகளாக எங்கள் காமத்தை நீதான் மாற்றித் தர வேண்டும் என்று வேண்டினார்கள், ஆயர்குல மங்கையர்.<span></span></p>


<p class="Page-Break"> </p>
<p class="Heading" id="toc_marker-36">30. எங்கும் இன்பம், பொங்குக மங்களம்!</p>
<p class="Shlok">வங்கக் கடல்கடைந்த மாதவனைக் கேசவனைத்</p>
<p class="Shlok">திங்கள் திருமுகத்துச் சேயிழையார் சென்றிறைஞ்சி</p>
<p class="Shlok">அங்கப் பறைகொண்ட ஆற்றை, அணிபுதுவைப்</p>
<p class="Shlok">பைங்கமலத் தண்தெரியல் பட்டர்பிரான் கோதைசொன்ன</p>
<p class="Shlok">சங்கத்தமிழ் மாலை முப்பதும் தப்பாமே</p>
<p class="Shlok">இங்குஇப் பரிசுரைப்பார் ஈரிரண்டு மால்வரைத்தோள்</p>
<p class="Shlok">செங்கண் திருமுகத்துச் செல்வத் திருமாலால்</p>
<p class="Shlok-1">எங்கும் திருவருள்பெற்று இன்புறுவர் எம்பாவாய்.</p>
<p class="Text">(வங்கக் கடல் — கப்பல்கள் நிறைந்த கடல்; திங்கள் — சந்திரன்; சேயிழையார் — அழகிய ஆபரணங்களை அணிந்தவர்கள்; தண்தெரியல் — குளிர்ந்த மாலை; சங்கத்தமிழ் — கூட்டமாகப் பாடும் தமிழ்)</p>
<p class="Text">சந்திரன் போன்ற அழகிய முகத்தினராகிய சிறந்த ஆபரணங்களணிந்த ஆயர் மங்கையர், கப்பல்கள் நிறைந்த பாற்கடலைக் கடைந்து திருமகள் நாதனான மாதவனை, ‘கேசி’ என்ற அசுரனைக் கொன்ற கேசவனை, நாடிச் சென்று, முன்பு நோன்புக்கு அங்கமான பறையைப் பெற்ற வரலாற்றை, ‘அழகிய புதுவை’ எனப்படும் ஸ்ரீவில்லிபுத்தூரில், சிறந்த குளிர்ச்சியான தாமரை மலர்மாலையை அணிந்தவரான ‘பட்டர்பிரான்’ என்னும் பெரியாழ்வாரின் திருமகளான ‘கோதை’ என்று அழைக்கப் பெறும் ஆண்டாள் அருளிச் செய்த, சங்கம் அமைத்து வளர்க்கப் பெற்ற பெருமையுடைய, தமிழ் மொழியில் அமைந்த இந்த முப்பது பாடல்களில் ஒன்றும் குறையாமல், அமைந்தவண்ணமாகவே ஓதி, இவ்வரலாற்றையும் எண்ணுவோர், நான்கு திருத்தோள்களை உடையவனும், சிவந்த திருக்கண்கள் உடையவனும், செல்வத் திருமகளின் தலைவனுமான திருமாலின் திருவருளை எல்லா இடங்களிலும் பெற்று இன்பமடைவார்கள்.</p>
<p class="Text">‘பலச்ருதி’ — பலன் கூறும் பாடல். திருப்பாவை ஓதுவதால், பாராயணத்தால் பெறும் பயனைக் கூறி நிறைவுறுகிறது, திருப்பாவை.</p>
<p class="Text"><span class="char-style-override-7">‘வங்கக் கடல்கடைந்த... இறைஞ்சி’</span> — தேவர்கள் அமுதம் பெறுவதற்காக மந்தர மலையை ‘மத்தாகவும்’, வாசுகியை, ‘கயிராகவும்’ கொண்டு, தேவரையும் அசுரரையும் பாற்கடலைக் கடையச் செய்தான், திருமால். கீழே ஆமை வடிவாக இருந்து மலையைத் தாங்கினான். அதுமட்டுமல்ல தேவர் பக்கம் ஒரு வடிவும், அசுரர் பக்கம் ஒரு வடிவும் கொண்டு தன் உடல்நோகக் கடைந்தான். முதலில் ஆலகாலம் என்ற விஷம் வந்தது. அதனை உண்டு, நெஞ்சில் நிறுத்திக் காத்தான், சிவபெருமான். அடுத்து அமுதம் வந்தது. அதை தன்வந்திரி வடிவில் ஏந்தி வந்தான், திருமால். தேவரும் அசுரரும் அமுதம் பெற முந்தி கொண்டு குழப்பம் விளைவித்தனர். ‘மோகினி’ வடிவெடுத்து, அசுரரை மயக்கி, தேவர்களுக்கு அமுதம் அளித்தான், பரமன். அமுதத்துடன் பல மங்கலப் பொருள்கள் பாற்கடலினின்றும் வெளிப்பட்டன. ‘திருமகள்’ அழகே வடிவாக, கையில் மாலையுடன் வெளிப்பட்டாள்.</p>
<p class="Text">தங்கள் கழுத்தில் மாலையிடுவாள் என்று தேவரெல்லாம் எதிர்பார்த்து நிற்க, அவள் திருமாலுக்கு மாலையிட்டு, அவன் திருமார்பில் அகலா இடம் பெற்றாள். திருமால் மாதவன் (மா = திருமகள்) திருமகளைப் பெற்றான்.</p>
<p class="Text">இப்படி லட்சுமி கல்யாணத்துடன் நிறைவடைகிறது, திருப்பாவை. ‘மாதவன்’ என்றால் சிறந்த தவம் செய்தவன் என்றும் பொருளாம்.</p>
<p class="Text"><span class="char-style-override-7">‘கேசவன்’</span> — கேசி என்ற அசுரன் குதிரை வடிவில் வந்தான். அவனைக் கண்ணன் அழித்ததால் கேசவன் என்று பெயர் பெற்றான். இந்த வரலாற்றை ஏற்கனவே 7, 8வது பாடல்களில் கூறியுள்ளார், ஆண்டாள். கேசவன் என்றால் ‘அழகிய தலை முடியுடையவன்’ என்றும் பொருள் உண்டு. பிரும்மா, விஷ்ணு, ருத்ரன் என்ற மும்மூர்த்தி வடிவுள்ளவன் என்பதும் இதன் பொருள்.</p>
<p class="Text">தங்கள் நோன்பு நிறைவு பெற்று கண்ணனைக் கண்ணாரக் கண்டு விட்டதால், ஆயர் மங்கையர் முகம் மேலும் பொலிவடைந்து நேரிழையராக — அழகிய நகைகளை அணிந்தவர்களாக — (முதல் பாடலில்) சென்றவர்கள், சந்திரனை ஒத்த அழகிய முகம் கொண்டவர்களாக, சிறந்த ஆபரணங்களை அணிந்தவர்களாகத் திரும்புகிறார்கள். நோன்புக்கென மேற்கொண்ட கட்டுப்பாடுகள் (2வது பாடல்) நீங்கி, ஆடையுடுத்தி, அணிகள் அணிந்து (27வது பாடல்) கண்ணனிடம் தங்கள் விருப்பங்களைக் கோரி பரமன் அருளும் பெற்றுச் சிறந்தார்கள்.</p>
<p class="Text"><span class="char-style-override-7">‘அங்கப் பறைகொண்ட ஆற்றை’</span> — மார்கழி நோன்பு நீராட்டத்தில் தொடங்கி, நாராயணன் அருள் பெறுவது நிச்சயம். அது நமக்குக் கிடைக்கும் என்று உறுதியுடன் தொடங்கி (1வது பாடல்), நோன்பின் முறையை (2வது பாடல்) விளக்கி, அதனால் விளையும் உலக நன்மையை (3வது பாடலில்)க் கூறி, சிறப்புப் பயனை — மழை பொழிதலைச் சொல்லி (4வது பாடல்), அகப்பயனான வினைகள் நீங்குவதைப் பேசி (5வது பாடல்), உறங்கும் பெண்களை எழுப்பி (6 முதல் 15வது பாடல் வரை), நந்தகோபன் திருமாளிகையடைந்து கோயில்காப்பான், வாயில்காப்பானை எழுப்பி அனுமதி பெற்று (16வது பாடல்), நந்தகோபனையும், யசோதையையும், அண்ணன் பலராமனையும் எழுப்பி (17வது பாடல்), நப்பின்னையை எழுப்பி (18வது பாடல்), அவளையும் எம்பிரானையும் சேர்த்தியில் கண்டு (19வது பாடல்), அவளது பரிந்துரையுடன் கண்ணனைக் கண்டு, அவனை நான்கு அடி நடந்து திருவோலக்கம் வரச் செய்து, நடையழகுக்குப் பல்லாண்டு பாடி (20 முதல் 24வது பாடல் வரை), அவன் பிறந்து வளர்ந்த வரலாற்றை உணர்ச்சியுடன் பாடி (25வது பாடல்), நோன்புக்குத் தேவையானவற்றைப் பட்டியலிட்டு (26வது பாடல்), கண்ணனிடம் பெறும் சன்மானத்தால் நோன்பின் நிறையைக் கூறி (27வது பாடல்), தங்களது குறையையும் இறைவன் நிறையையும் கூறி (28வது பாடல்), தாங்கள் பறை என்று குறிப்பிட்டது இறைவனுக்குச் செய்யும் தொண்டுதான் என்று கூறி, கடவுளுக்கும் உயிருக்கும் உள்ள தொடர்பு என்றும் நின்று நிலவுவது என்று கூறி, இறைவனை விட்டுப் பிரிக்கும் ‘காமங்களை’ நெஞ்சினின்றும் நீக்கி வழிப்படுத்த அந்த இறைவனே அருள வேண்டும் என்று வேண்டி, நிறைவு செய்தார்கள்.</p>
<p class="Text">இப்படி இந்த நூலில், ஆயர்பெண்கள் நோன்பை நிறைவு செய்து பறை — பலன் — பெற்ற வரலாற்றை இத்தொடர் குறிப்பிடுகிறது.</p>
<p class="Text"><span class="char-style-override-7">‘அணிபுதுவை... சொன்ன’</span> — பாகவதத்தில், கோபியர் காத்யாயனி விரதம் மேற்கொண்டனர் என்ற குறிப்பை வைத்து, தமது பக்தி நிறைந்த கற்பனையால் கவிதை நோன்பாகவே திருப்பாவையை அமைத்தவர், ஆண்டாள். தாமிருந்த வில்லிபுத்தூரையே ஆயர்பாடியாக்கி, வடபெருங்கோயிலுடையான் ஆலயத்தையே நந்தகோபன் திருமாளிகையாக்கி, தானே ஆய்ச்சியாக மாறி இந்தத் திருப்பாவை பாடித் தந்தார், ஆண்டாள்.</p>
<p class="Text">இங்குத் தம்மை அறிமுகம் செய்து கொள்கிறார். அழகான புதுவை, காடாக இருந்து நாடாகத் திருத்தி அமைத்த புதிய ஊர் — ஸ்ரீ வில்லிபுத்தூர் — ‘அணிபுதுவை’. சாதாரணமானதா அந்த ஊர்?</p>
<p class="Padal-1">கோதை பிறந்த ஊர், கோவிந்தன் வாழும் ஊர்,</p>
<p class="Padal-1">சோதி மணிமாடம் தோன்றும் ஊர் — நீதியால்</p>
<p class="Padal-1">நல்லபக்தர் வாழும் ஊர், நான்மறைகள் ஓதும் ஊர்,</p>
<p class="Padal-1">வில்லிபுத்தூரர் வேதக் கோன் ஊர்</p>
<p class="Right-Align para-style-override-9">(வேதக்கோன் — பெரியாழ்வார்)</p>
<p class="Text">கோதைக்குத் தந்தையே ஆசிரியர். ஆசார்யரும் ஆவார். <span class="char-style-override-3">‘ஒரு மகள் தன்னை உடையேன் உலகம் நிறைந்த பொருளால் திருமகள் போல வளர்த்தேன்’</span> என்பார் பெரியாழ்வார். அத்துணை செல்ல மகள், அவள்.</p>
<p class="Text">அந்தத் தந்தைக்குத் தம் வாழ்வாலும், வாக்காலும் பெருமை சேர்த்தாள், ஆண்டாள்.</p>
<p class="Text">அழகிய குளிர்ந்த தாமரை மாலைகளை அணிந்த பட்டர்பிரான், கோதையாகிய என்னுடைய படைப்பு இது என்கிறார்.</p>
<p class="Text"><span class="char-style-override-7">‘சங்கத்தமிழ் மாலை... தப்பாமே’</span> — மிகச் சிறியதாகவுமின்றி, மிகப் பெரியதாகவுமின்றி முப்பது பாடல்களால் அமைந்த நூல் (பிரபந்தம்), இது. எல்லோருக்கும் புரியும் தமிழில் அமைந்தது. பூமாலை சூட்டி திருமாலை அழகுபடுத்திய நான் சூட்டிய பாமாலை — தமிழ் மாலை — இது.</p>
<p class="Text">சங்கத் தமிழ்மாலை — மொழி வளர்ச்சிக்கான சங்கம் அமைத்த பெருமை உடையது தமிழ். ஆண்டாளின் தமிழ்ப்பற்றை வெளியிடும் தொடர், இது. அடைமொழியின்றித் தமிழைக் கூற விரும்பவில்லை அவர். தமிழ் என்றாலே சங்கத்தமிழ் நினைவுக்கு வரும். சங்கத் தமிழ் பாடல்கள் போன்ற சிறப்பை இந்நூல் பெற வேண்டும். மேலும், சங்கம் என்றாலே கூட்டம். கூட்டம் கூட்டமாக இருந்து ஓதி பாராயணம் செய்து, அனுபவித்துக் கொண்டாட வேண்டிய நூல், இது.</p>
<p class="Text"><span class="char-style-override-7">‘முப்பதும் தப்பாமே’</span> — எழுதியவன் ஏட்டைக் கெடுப்பது, பாடுபவன் பாட்டைக் கெடுப்பது போல இல்லாமல் முப்பது பாடல்களில் ஒன்றையும் விடாமல், தவறு செய்யாமல், ஓர் அடி, ஒரு பதம், ஓர் அசை விடாமல், இப்பாடல்களின் பொருள் நயங்களையும் ஒன்றுவிடாமல் நினைவில் நிறுத்திக் கொள்ள வேண்டும் என்பது ஆண்டாளின் வாக்கு.</p>
<p class="Text"><span class="char-style-override-7">‘இங்குஇப் பரிசுரைப்பார்... இன்புறுவர்’</span> — என்றோ ஆயர் மங்கையர் நோன்பிருந்து பறை பெற்றதை நான் பாடினேன். அங்கு அப்பறை கொண்டது, என் பாட்டின் பொருளாய் அமைந்தது. இப்படியே இந்தப் பக்தி நிறைந்த வரலாற்றை அதைப் பாடிய இந்தத் திருப்பாவையை பக்தியுடன் அன்றாடம் கூறுபவர்கள் — பாராயணம் செய்பவர்கள் — சிவந்த திருக்கண்களை உடைய நான்கு திருத்தோள்களையுடைய, செல்வத்தின் அதிபதியான திருமகளின் நாயகனான நாராயணனின் திருவருளை இங்கும், அங்கும் பெறுவார்கள். அவர்களை அவன் திருவருள் காத்து நிற்கும். பேரின்பம் அவர்களது உடைமையாகும்.</p>
<p class="Text">தினமும் விடியற்காலையில் எழுந்து இந்த முப்பது பாடல்களையும் பக்தியுடன் சொல்ல வேண்டும். மார்கழி மாதம் முப்பது நாளும் கட்டாயம் சொல்ல வேண்டும். முடியவில்லையா? <span class="char-style-override-7">‘சிற்றம் சிறுகாலே’</span> (பாடல் 29) என்ற ஒரு பாடலையேனும் சொல்லுங்கள். கன்றுக்கு இரங்கும் பசு, தோற்கன்றுக்கும் இரங்கிப் பால் தருவது போலே, இறைவன் நமக்கு அருள்வான் என்பார் பட்டர் என்ற ஆசார்யர்.</p>
<p class="Text para-style-override-2">திருப்பாவையின் பெருமை அளவிட முடியாதது!</p>
<p class="Book-End-Line para-style-override-6">திருப்பாவை விளக்கம் முற்றிற்று.<span></span></p>


<p class="Page-Break">॥ ஸ்ரீஹரி: ॥</p>
<p class="Heading" id="toc_marker-37">வாழ்த்துப் பா</p>
<p class="Padal-1">பாதங்கள் தீர்க்கும், பரமனடி காட்டும்</p>
<p class="Padal-1">வேதம் அனைத்துக்கும் வித்தாகும் — கோதை தமிழ்</p>
<p class="Padal-1">ஐயைந்தும் ஐந்தும் அறியாத மானிடரை</p>
<p class="Padal-1 para-style-override-10">வையம் சுமப்பதும் வம்பு.</p>
<p class="Text">(ஐயைந்தும் ஐந்தும் = 5 * 5 + 5 = 30) (வம்பு = புதுமை)</p>
<p class="Text para-style-override-10">திருப்பாவை பாடித் தந்த கோதை ஆண்டாளை நன்றியுடன் வாழ்த்தி மகிழ்கிறது தமிழ் இலக்கிய பக்தி உலகம்.</p>
<p class="Padal-1">திருவாடிப் பூரத்தில் செகத்துதித்தாள் வாழியே!</p>
<p class="Padal-1">திருப்பாவை முப்பதும் செப்பினாள் வாழியே!</p>
<p class="Padal-1">பெரியாழ்வார் பெற்றெடுத்த பெண்பிள்ளை வாழியே!</p>
<p class="Padal-1">பெரும்பூதூர்மா முனிக்குப் பின்னானாள் வாழியே!<span class="char-style-override-10">†</span></p>
<p class="Padal-1">ஒரு நூற்று நாற்பது மூன்றுரைத் தாள் வாழியே!<span class="char-style-override-10">‡</span></p>
<p class="Padal-1">உயர் அரங்கற்கே கண்ணி உவந்தளித்தாள் வாழியே!</p>
<p class="Padal-1">மருவாரும் திருமல்லி வளநாடி வாழியே!<span class="char-style-override-10">§</span></p>
<p class="Padal-1 para-style-override-4">வண்புதுவை நகர்க் கோதை மலர்ப்பதங்கள் வாழியே!</p>
<p class="Foot-Note"><span class="char-style-override-11">†</span> இராமாநுஜருக்கு முன் பிறந்த ஆண்டாள் அவருக்குப் பின்னாள் தங்கையாகக் கூறப்படுவதன் காரணம், ஆண்டாள் தமது நாச்சியார் திருமொழியில்,</p>
<p class="Padal-1 para-style-override-11">நாறு நறும்பொழில் மாலிருஞ்சோலை நம்பிக்கு — நான்</p>
<p class="Padal-1 para-style-override-11">நூறு தடாவில் வெண்ணெய் வாய் நேர்ந்து பராவி வைத்தேன்</p>
<p class="Padal-1"><span class="char-style-override-12">நூறு தடா நிறைந்த அக்கார அடிசில் சொன்னேன்</span><span class="char-style-override-12"></span></p>
<p class="Foot-Note para-style-override-12">என்று பாடிச் சென்றதை இராமாநுஜர் பல காலங்களுக்குப் பின் செயலில் நிகழ்த்தி மகிழ்ந்தார். ஆண்டாள், சிலை வடிவிலிருந்து வெளிப்பட்டு, ‘அண்ணா’ என்று அணைத்துக் கொண்டாள்.</p>
<p class="Foot-Note para-style-override-10"><span class="char-style-override-11">‡</span> ஆண்டாளின் நாச்சியார் திருமொழி — பாடல் தொகை 143</p>
<p class="Foot-Note para-style-override-2"><span class="char-style-override-11">§</span> திருமல்லி நாடு — ஆண்டாள் அவதரித்த பகுதி — வில்லிபுத்தூருக்கு அருகில் அமைந்துள்ளது.</p>
<p class="Shlok para-style-override-13">ஸ்ரீஆண்டாள் திருவடிகளே சரணம்!<span></span></p>


<p class="Page-Break"> </p>
<p class="First-End-Page-text" id="toc_marker-38">கடைசி பக்கம்</p>



<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">নল-দময়ন্তী</p>
<p class="Title-Page---Book-Name-Hindi">नल दमयन्ती - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Heading" id="toc_marker-2">নম্র নিবেদন</p>
<p class="Text">শ্রীবেদব্যাসকে বলা হয়—‘<span class="char-style-override-1">অচতুর্বদনো ব্রহ্মা দ্বিবাহুরপরো হরিঃ । অভাললোচনঃ শম্ভুঃ ভগবান্ বাদরায়ণঃ </span>।’ অর্থাৎ ভগবান শ্রীবেদব্যাস হলেন চার-মুখ রহিত ব্রহ্মা, দুই বাহু সমন্বিত দ্বিতীয় বিষ্ণু এবং ললাটস্থিত নেত্র রহিত শঙ্কর অর্থাৎ তিনি ব্রহ্মা-বিষ্ণু-মহেশ্বররূপ । জগতে যতপ্রকার কল্যাণকারী, বৈশিষ্টপূর্ণ উপদেশ আছে, সে সবই শ্রীবেদব্যাস কথিত—‘<span class="char-style-override-1">ব্যাসোচ্ছিষ্টং জগত্সর্বম্</span>’ । শ্রীবেদব্যাস মহারাজ জীব-কল্যাণের জন্য মহাভারত রচনা করেছেন । সেই মহাভারতের সংক্ষিপ্তরূপ প্রদান করেছেন জীবন্মুক্ত তত্ত্বজ্ঞ ভগবৎপ্রেমী মহাপুরুষ এবং গীতা প্রেসের প্রতিষ্ঠাতা জয়দয়াল গোয়েন্দকা । এইভাবে শ্রীবেদব্যাসের রচিত মূলরূপ থেকে এবং এই মহামানব কৃত সংক্ষিপ্তরূপে লিখিত মহাভারত থেকে সকলের উপযোগী সার-কথা চয়ন করা হয়েছে । এই সকল কথা-কাহিনীতে এক বিশেষ শক্তি আছে, যার ফলে এগুলি অধ্যয়ন করলে বিশেষ সুফল পাওয়া যায় । এই সকল ঘটনাবলি থেকে ‘<span class="char-style-override-1">নল-দময়ন্তী</span>’ নামক উপাখ্যানটি আলাদাভাবে উপস্থিত করা হয়েছে । পাঠকদের কাছে আমার বিনীত নিবেদন যে, তাঁরা এই পুস্তকটি যেন নিজে পড়েন এবং অন্যদেরও পড়ার প্রেরণা দান করেন ।</p>
<p class="Text para-style-override-2">বিনীত</p>
<p class="Text para-style-override-3">স্বামী রামসুখদাস</p>


<p class="Page-Break"> </p>
<p class="Heading" id="toc_marker-3">ভূমিকা</p>
<p class="Text">প্রাতন্কালে যাঁদের নাম স্মরণ করলে পুণ্য হয়, দিন ভালো যায় বলে মনে করতেন আমাদের পূর্বপুরুষেরা—তাঁদের নাম গেঁথে শ্লোক রচনা করে রেখে গেছেন তাঁরা আমাদের জন্য সেই প্রাতঃস্মরণ-স্তোত্র আজকাল হয়তো আর কেউই পাঠ করে না । নিজেদের ঐতিহ্য ভোলায় একধরণের বাহাদুরি, খুব এক বিদগ্ধতা প্রকাশ পায় বলে মনে করে একালের কিছু না পড়ে, কিছু না জেনে সবজান্তা হওয়া তথাকথিত প্রগতিশীলের দল । এরা অবশ্য ঘুম থেকে উঠেই স্বদেশ-বিদেশের যত অভিনেতা-অভিনেত্রী আছে, তাদের ‘সৎ’-চরিত্র-বিষয়ক সমস্ত খবর কণ্ঠস্থ করার প্রতিযোগিতায় নেমে পড়ে, একটি সংবাদও কোনোক্রমে বাদ পড়ে গেলে হীনম্মন্যতায় ভোগে । যাই হোক, এদের জন্য আমাদের কোনো বক্তব্য নেই আমরা যে প্রাতঃস্মরণীয়দের কথা বলছিলাম, তাঁদের সম্পর্কে যাঁরা জানেন বা যাঁরা কৌতূহলী, তাঁদের কাছে আমাদের নিবেদন—‘<span class="char-style-override-1">পুণ্যশ্লোক</span>’ ব্যক্তিদের সেই তালিকায় প্রথম নামটিই হল রাজা নলের ‘<span class="char-style-override-1">পুণ্যশ্লোকো নলো রাজা</span>’ । পুণ্যশ্লোক কথাটির অর্থ কী ? কালিদাস বলেছিলেন—ক্রৌঞ্চমিথুনের একটির বিয়োগের ফলে অপরটির যে দুঃখ হয়েছিল তারই থেকে মহাকবি বাল্মীকির হৃদয়ে জাত শোক-ই শ্লোক বা ছন্দোবদ্ধ কবিতারূপে আত্মপ্রকাশ করেছিল । বাল্মীকির সেই শ্লোকগাথা পুরুষোত্তম রামের চরিত্রকে ঘিরে যে অমর মহাকাব্যের জন্ম দিয়ে গেছে, তা এখনও সারা পৃথিবীর প্রথম সারির সাহিত্যরূপে পরিগণিত হয়ে চলেছে । শ্লোক তাহলে ছন্দোবদ্ধ কবিতা, এমন মাধ্যম যার সাহায্যে কিছু বর্ণনা বা কীর্তন করা হয়, তার থেকে সাধারণভাবে কীর্তন প্রশংসাসূচক বর্ণনাকেও শ্লোক বলা যায় । ‘পুণ্য শ্লোক’ তাই সেই ব্যক্তি যাঁর কীর্তন পুণ্যজনক । রাজা নল সেই পুণ্য শ্লোকদের অগ্রগণ্য—বিনা দোষে দুঃখভোগ করেছিলেন তিনি, ধর্মের পথে থাকার মূল্য চুকিয়েছিলেন অপমান, অসম্মান, অধার্মিকদের কাছে পরাজয়ের যন্ত্রণায়, সতীশ্রেষ্ঠা প্রিয়তমা পত্নীকে রক্ষা করতে না পারার আত্মধিক্কারে । তাঁর কথা, তাঁর এবং তাঁর নিষ্কলঙ্কচরিত্রা অনুত্তমা স্ত্রীর দুঃখের তপস্যার কথা মহাভারত থেকে অনুবাদ করে এখানে নিবেদন করা হল । শুধুমাত্র কাহিনী বা গল্প হিসাবেও এটির পাঠযোগ্যতা একালেও বিন্দুমাত্র হ্রাস পায়নি । আশাকরি পাঠকদের এটি ভালো লাগবে ।</p>


<p class="Page-Break"> </p>
<p class="Heading" id="toc_marker-4">নল-দময়ন্তী পাঠের বিশেষ মাহাত্ম্য</p>
<p class="Text">বর্তমানে প্রায় সকল পরিবারেই বিভিন্ন কারণে পারিবারিক সদস্যদের মধ্যে বোঝাপড়ার অভাবে গৃহে-গৃহে অশান্তি-কলহ লেগে রয়েছে । শাস্ত্র-বচনে উল্লিখিত আছে যে কলহ অর্থাৎ ঝগড়া-ঝাটির মাধ্যমে কলিযুগ তার আশ্রয় খুজে পায় এবং মানুষের বুদ্ধিকে বিভ্রান্ত করে ক্রোধ আদির দ্বারা সকলের জীবন দুর্বিষহ করে তোলে ।</p>
<p class="Text">নলের জীবনেও আমরা দেখি যে সামান্য খুত ধরে কলিযুগ তাঁর জীবনে ভর করে তাঁকে চরম কষ্ট দিয়েছিল । কিন্তু রাজা নলের সত্যনিষ্ঠার ফলে কলিযুগ তাঁর দেহ থেকে নিষ্ক্রান্ত হতে বাধ্য নয় । তখন রাজা নল সাধারণ মানুষদের ভবিষ্যতের কথা ভেবে তাকে অভিশাপ দিতে উদ্যত হলে কলিযুগ ভয়ে কাঁপতে থাকে এবং জোড়হাতে ক্ষমা প্রার্থনা করে বলে, আপনি আমার উপর দয়া করুন ‘আমি আপনাকে যশস্বী করে দেব । আপনি যখন দময়ন্তীকে ত্যাগ করেন, তিনি সেই সময়ই আমাকে অভিশাপ দেন । আমি অত্যন্ত দুঃখের সঙ্গে কর্কোটক নাগের বিষের জ্বালায় অতীষ্ট হয়ে আপনার শরীরে বাস করছিলাম । আমি আপনার শরণাগত, আমার প্রার্থনা শুনুন, আমাকে শাপ দেবেন না । যে আপনার পবিত্র চরিত্র পাঠ করবে, তার আমার থেকে ভয় থাকবে না ।’</p>
<p class="Text">এ থেকে জানা যায় যে, কলিযুগের প্রভাব দূর করতে নল-দময়ন্তীর উপাখ্যানটি প্রত্যহ পাঠ করা কর্তব্য । সাধু-মহাত্মাগণও বলেন যে, এই উপাখ্যানটি যে গৃহে প্রত্যহ পাঠ করা হয় সেখানে কলিযুগের প্রভাব তেমনভাবে কার্যকারী হয় না । সেইজন্য মহাভারত থেকে চয়ন করে এটি আলাদাভাবে পুস্তকাকারে প্রকাশিত হয়েছে ।</p>
<p class="Text">পাঠকবর্গের কাছে একান্ত অনুরোধ তাঁরা যেন এই পুস্তকটি যতদূর সম্ভব প্রত্যহ পাঠ করেন ।</p>


<p class="Page-Break"> </p>
<p class="Heading" id="toc_marker-5">নল-দময়ন্তী</p>
<p class="Shlok">কর্কোটকস্য নাগস্য দময়ন্ত্যা নলস্য চ ।</p>
<p class="Shlok">ঋতুপর্ণস্য রাজর্ষেঃ কীর্তনং কলিনাশনম্ ॥</p>
<p class="Text">মহাত্মা অর্জুন যখন অস্ত্র লাভ করার জন্য ইন্দ্রলোকে গিয়েছিলেন তখন পাণ্ডবগণ কাম্যক্ বনে বাস করছিলেন । তাঁরা রাজ্য-নাশ এবং অর্জুনের বিচ্ছেদে অত্যন্ত দুঃখিত ছিলেন । কোনো এক দিনের কথা, পাণ্ডবগণ এবং দ্রৌপদী নিজেদের মধ্যে এই সম্পর্কে কিছু আলোচনা করছিলেন । ধর্মরাজ যুধিষ্ঠির ভীমকে সব কিছু বুঝিয়ে বলছিলেন ঠিক তখনই মহর্ষি বৃহদশ্বকে তাঁদের আশ্রমে আসতে দেখা গেল ।</p>
<p class="Text">মহর্ষি বৃহদশ্বকে আসতে দেখে ধর্মরাজ যুধিষ্ঠির এগিয়ে গিয়ে শাস্ত্রবিধি অনুসারে তাঁকে অভ্যর্থনা করলেন এবং আসনে বসালেন । বিশ্রাম গ্রহণে পরে যুধিষ্ঠির তাঁদের সব বৃত্তান্ত মহর্ষিকে বলতে লাগলেন । তিনি বললেন —‘মহর্ষে ! কৌরবরা দুরভিসন্ধিপূর্বক আমাদের ডেকে এনে ছলনা করে পাশাতে হারিয়ে সর্বস্ব ছিনিয়ে নিয়েছে । শুধু তাই নয়, তারা আমাদের প্রাণপ্রিয়া দ্রৌপদীকে টেনে এনে পূর্ণ সভাকক্ষে অপমান করেছে । শেষকালে আমাদের মৃগচর্ম ধারণ করিয়ে বনবাসে যেতে বাধ্য করেছে । হে পূজ্যপাদ ! আপনিই বলুন পৃথিবীতে আমার মতো দুর্ভাগা রাজা আর কে আছে ? আমার মতো দুন্খী আর কাউকে আপনি দেখেছেন কিংবা তার সম্বন্ধে শুনেছেন ?’</p>
<p class="Text">মহর্ষি বৃহদশ্ব বললেন—‘ধর্মরাজ ! আপনার একথা ঠিক নয় যে, আপনার মতো দুন্খী কোনো রাজা হয়নি । কেননা আমি আপনার থেকেও মন্দভাগ্য এবং দুঃখী রাজার কাহিনী জানি । আপনি শুনতে চাইলে আমি শোনাব ।’</p>
<p class="Text">ধর্মরাজ যুধিষ্ঠির শোনার আগ্রহ দেখালে মহর্ষি বৃহদশ্ব দময়ন্তীর স্বয়ংবর ও বিবাহ বলতে আরম্ভ করলেন—</p>


<p class="Page-Break"> </p>
<p class="Sub-Heading" id="toc_marker-5-1" xml:lang="en-US">দময়ন্তীর স্বয়ংবর ও বিবাহ</p>
<p class="Text">‘ধর্মরাজ ! নিষাধ দেশে বীরসেনের পুত্র নল নামে একজন রাজা ছিলেন । তিনি ছিলেন অত্যন্ত গুণবান, পরম সুন্দর, সত্যবাদী, জিতেন্দ্রিয়, বেদজ্ঞ, ব্রাহ্মণভক্ত এবং সকলের প্রিয় । তাঁর বহু সৈন্য ছিল, তিনি নিজেও অস্ত্রবিদ্যায় নিপুণ ছিলেন । তিনি বীর, যোদ্ধা এবং প্রবল পরাক্রমী ছিলেন । তবে তাঁর একটু পাশা খেলার শখ ছিল । সেইসময় বিদর্ভ দেশে ভীমক নামে এক রাজা ছিলেন, তিনিও নলের ন্যায় সর্বগুণসম্পন্ন এবং পরাক্রমশালী ছিলেন । তিনি দমন ঋষিকে প্রসন্ন করে চারটি সন্তান লাভ করেছিলেন—তিনটি পুত্র ও একটি কন্যা । পুত্রদের নাম ছিল দম, দান্ত এবং দমন, কন্যার নাম দময়ন্তী । দময়ন্তী লক্ষ্মীর মতো রূপ-গুণ সম্পন্না ছিলেন । দেবতা এবং যক্ষদের মধ্যেও এরকম সুন্দরী কন্যা ছিল না । সেই সময় যত লোক বিদর্ভ থেকে নিষাধ দেশে আসতেন, নলের কাছে দময়ন্তীর রূপ-গুণের বর্ণনা করতেন । নিষাধ দেশ থেকে যাঁরা বিদর্ভে যেতেন, তাঁরাও দময়ন্তীর কাছে রাজা নলের রূপ-গুণ ও পবিত্র চরিত্রের বর্ণনা করতেন । এর ফলে উভয়ের মনে উভয়ের প্রতি অনুরাগ অংকুরিত হল ।</p>
<p class="Text">একদিন রাজা নল তাঁর মহল সংলগ্ন উদ্যানে কয়েকটি হাঁস দেখে, একটি হাঁসকে ধরে ফেললেন । হাঁসটি বলল— ‘মহারাজ ! আমাকে ছেড়ে দিন, আমরা দময়ন্তীর কাছে গিয়ে আপনার গুণের এমন প্রশংসা করব যে, তিনি অবশ্যই আপনাকে স্বামীরূপে মেনে নেবেন ।’ নল হাঁসটিকে ছেড়ে দিলেন । হাঁসগুলি উড়ে বিদর্ভ দেশে গেল । দময়ন্তী হাঁসদের দেখে খুব খুশি হলেন এবং হাঁসদের ধরার জন্য পিছন পিছন দৌড়তে লাগলেন । দময়ন্তী যে হাঁসটির পিছনে দৌড়চ্ছিলেন, সে বলে উঠল—‘ওহে দময়ন্তী ! নিষাধ দেশে নল নামে এক রাজা আছেন । তিনি অশ্বিনীকুমারের মতো সুন্দর, তাঁর ন্যায় সুন্দর পুরুষ মানুষের মধ্যে দেখা যায় না, যেন মূর্তিমান কামদেব । তুমি তার পত্নী হলে তোমার জন্ম এবং রূপ—দুই-ই সফল হবে । আমরা দেবতা, গন্ধর্ব, মানুষ, সর্প এবং রাক্ষসদের মধ্যে ঘুরে দেখেছি, নলের মতো সুন্দর পুরুষ আর কোথাও নেই । তুমি যেমন নারীদের মধ্যে রত্নসমা, তেমনই নল পুরুষদের মধ্যে ভূষণ । তোমাদের দুজনের মিলন বড়ই সুন্দর হবে ।’ দময়ন্তী বললেন—‘হংস ! তুমি নলকেও এই কথা বোলো ।’ হাঁস নিষাধ দেশে গিয়ে নলকে দময়ন্তীর খবর জানাল ।</p>
<p class="Text">দময়ন্তী হংসের মুখে রাজা নলের কীর্তি শুনে তাঁর প্রেমে পড়লেন এবং তাঁর প্রেম এত প্রবল হল যে, তিনি দিন-রাত তাঁর কথাই ভাবতে লাগলেন গাত্রবর্ণ কালো এবং শরীর কৃশ হয়ে গেল । সখীরা তাঁর মনোভাব দেখে বিদর্ভরাজকে জানাল, ‘আপনার কন্যা অসুস্থ হয়ে পড়েছেন ।’ রাজা ভীমক কন্যাকে নিয়ে খুব চিন্তায় পড়লেন, পরে স্থির করলেন যে, ‘আমার কন্যা বিবাহযোগ্যা হয়েছে, তার জন্য স্বয়ংবর সভা করা উচিত ।’ তিনি সব রাজাকে স্বয়ংবরের জন্য আমন্ত্রণ পত্র পাঠালেন এবং জানালেন যে, রাজারা যেন দময়ন্তীর স্বয়ংবর সভায় উপস্থিত থেকে তাঁর মনোবাসনা পূর্ণ করেন । দেশ-বিদেশের রাজারা হাতি, ঘোড়া, রথের ধ্বনিতে পৃথিবী মুখরিত করে নানা সাজসজ্জায় সজ্জিত হয়ে বিদর্ভে আসতে লাগলেন । ভীমক সকলের আদর-আপ্যায়নের উপযুক্ত ব্যবস্থা করেছিলেন ।</p>
<p class="Text">দেবর্ষি নারদ এবং পর্বতের মাধ্যমে দেবতারাও দময়ন্তীর স্বয়ংবরের সংবাদ পেয়েছিলেন । ইন্দ্র প্রমুখ লোকপালগণ তাঁদের বাহনসহ বিদর্ভের দিকে রওনা হলেন । রাজা নলের হৃদয় আগে থেকেই দময়ন্তীর প্রতি অনুরক্ত ছিল । তিনিও দময়ন্তীর স্বয়ংবরে উপস্থিত থাকার জন্য রওনা হলেন । দেবতারা স্বর্গ থেকে আসার সময় দেখলেন কামদেবের ন্যায় রূপবান নল দময়ন্তীর স্বয়ংবর সভায় যাচ্ছেন । নলের সূের্যর ন্যায় কান্তি এবং লোকোত্তর রূপে দেবতারাও চমকিত হলেন । তাঁরা নলকে চিনতে পারলেন । তাঁরা তাঁদের বিমান দাঁড় করিয়ে, নীচে নেমে বললেন— ‘রাজেন্দ্র নল ! আপনি অত্যন্ত সত্যব্রতী । আপনি আমাদের সাহায্য করার জন্য দূত হয়ে যান ।’ নল সত্যপূর্বক প্রতিজ্ঞা করে বললেন—‘যাব’ । তারপর জিজ্ঞাসা করলেন—‘আপনারা কে ? আমাকে দূত করে আপনারা কী করতে চান ?’ ইন্দ্র বললেন—‘আমরা দেবতা । আমি ইন্দ্র, এরা অগ্নি, বরুণ এবং যম । আমরা দময়ন্তীর জন্য এখানে এসেছি । আপনি আমাদের দূত হয়ে দময়ন্তীর কাছে গিয়ে বলুন যে, ইন্দ্র, বরুণ, অগ্নি এবং যমদেবতা তোমাকে বিবাহ করতে চান । এঁদের মধ্যে যে কোনো একজনকে তুমি পতিরূপে স্বীকার করো ।’ নল দুই হাত জোড় করে বললেন—‘দেবরাজ ! ওখানে আপনাদের এবং আমার যাওয়ার উদ্দেশ্য একই । সুতরাং আপনাদের আমাকে দূত করে পাঠানো উচিত নয় । যে ব্যক্তি কোনো নারীকে নিজের পত্নীরূপে পেতে চায়, সে কীভাবে গিয়ে তাকে এইকথা বলবে ? আপনারা আমাকে ক্ষমা করুন ।’* দেবতারা বললেন—‘নল ! তুমি আগে সত্য করে বলেছ যে, তুমি আমাদের কাজ করবে, এখন প্রতিজ্ঞা ভঙ্গ কোরো না । অবিলম্বে ওখানে চলে যাও ।’ নল বললেন—‘রাজপ্রাসাদে সর্বক্ষণ পাহারা থাকে, আমি কী করে যাব ?’ ইন্দ্র বললেন—‘আমার বরে, তুমি যেতে পারবে ।’ ইন্দ্রের নির্দেশে নল বিনা বাধায় রাজপ্রাসাদে প্রবেশ করে দময়ন্তীকে দেখলেন । দময়ন্তী এবং তাঁর সখীরাও নলকে দেখে অবাক হয়ে গেলেন । তাঁরা এই অনুপম সুন্দর ব্যক্তিকে দেখে মুগ্ধ হয়ে গেলেন এবং লজ্জায় কিছু বলতে পারলেন না ।</p>
<p class="Footnotes-Bold">* কথং তু জাতসঙ্কল্পঃ স্ত্রিয়মুৎসৃজতে পুমান্ । </p>
<p class="Footnotes-Bold">পরার্থমীদৃশং বত্ত্ুং তৎ ক্ষমন্তু মহেশ্বরাঃ ॥ </p>
<p class="Footnotes-Right">(মহাভারত, বনপর্ব. ৫৫ ।৮)</p>
<p class="Text">দময়ন্তী নিজেকে সামলে নিয়ে নলকে বললেন—‘বীরবর ! তুমি দেখতে অতি সুন্দর এবং নির্দোষ বলে মনে হচ্ছে । তোমার পরিচয় কী বলো । তুমি এখানে কী উদ্দেশ্যে এসেছ, দ্বারপালরা কি তোমাকে দেখতে পায়নি ? তাদের একটু ভুল হলে আমার পিতা তাদের অত্যন্ত কড়া শাস্তি দিয়ে থাকেন ।’ নল বললেন—‘কল্যাণী ! আমি নল ! লোকপালদের দূত হয়ে এখানে এসেছি । </p>
<p class="Text">সুন্দরি ! ইন্দ্র, অগ্নি, বরুণ, যম—এই চারজন দেবতা তোমাকে বিবাহ করতে চান । তুমি এঁদের মধ্যে কোনো একজনকে পতিরূপে বরণ করো । এই কথা জানাতে আমি তোমার কাছে এসেছি । সেই দেবতাদের প্রভাবেই এই প্রাসাদে প্রবেশ করার সময় কেউ আমাকে দেখতে পায়নি । দেবতাদের সংবাদ তোমাকে দিলাম, এখন তোমার যা ইচ্ছা তাই করো ।’ দময়ন্তী অত্যন্ত শ্রদ্ধাসহ দেবতাদের প্রণাম করে মৃদু হাস্য করে বললেন—‘রাজেন্দ্র ! আপনি প্রেমপূর্বক আমাকে অবলোকন করে আদেশ করুন আমি আপনার কী সেবা করব ? হে প্রভু ! আমি আমার সর্বস্ব আপনাকে সমর্পণ করেছি । আপনি আমার প্রেমে বিশ্বাস রাখুন । যেদিন থেকে আমি হাঁসদের মুখে আপনার কথা শুনেছি, সেদিন থেকেই আমি আপনার জন্য ব্যাকুল । আপনার জন্যই স্বয়ংবর সভার আয়োজন হয়েছে । যদি আপনি আপনার এই দাসীর প্রার্থনা অস্বীকার করেন, তাহলে আমি বিষপান করে, আগুনে পুড়ে অথবা জলে ডুবে বা গলায় ফাঁস দিয়ে মারা যাব ।’ </p>
<p class="Text">রাজা নল বললেন—‘বড় বড় লোকপাল যখন তোমার প্রণয়-প্রার্থী, তখন তুমি আমার মতো মানুষকে কেন চাইছ ? আমি তো সেইসব ঐশ্বর্যশালী দেবতাদের চরণের ধুলোর সমানও নই । তুমি ওঁদেরই বরণ করো । দেবতাদের অপ্রিয় হলে মানুষের মৃত্যু হয় । তুমি আমাকে রক্ষা করো, ওঁদের বরণ করে নাও ।’ নলের কথা শুনে দময়ন্তী ভয় পেলেন । তাঁর দুচোখে জল এল, তিনি বলতে লাগলেন—‘আমি সব দেবতাকে প্রণাম করে আপনাকেই পতিরূপে বরণ করছি, আমি সত্য শপথ করছি* ।’ সেই সময় দময়ন্তীর শরীর কাঁপছিল, তিনি হাতজোড় করে দাড়িয়ে ছিলেন ।</p>
<p class="Footnotes-Bold">* দেবেভ্যোঽহং নমস্কৃত্য সর্বেভ্যঃ পৃথিবীপতে । </p>
<p class="Footnotes-Bold">বৃণে ত্বামেব ভর্তারং সত্যমেতদ্ বব্রীমি তে ॥ </p>
<p class="Footnotes-Right">(মহাভারত, বনপর্ব. ৫৬ ।১৪)</p>
<p class="Text">রাজা নল বললেন—‘ঠিক আছে, তবে তুমি তাই করো । কিন্তু আমি যে এখানে ওঁদের দূত হয়ে খবর দিতে এসেছিলাম, এখন যদি আমার স্বার্থ সিদ্ধ করি তাহলে সেটি অন্যায় হবে । যদি ধর্ম-বিরুদ্ধ না হয় তবেই আমি তা করতে পারি । তোমারও তাই করা উচিত ।’ দময়ন্তী আবেগ মিশ্রিত কণ্ঠে বললেন—‘নরেশ্বর ! তার এক নির্দোষ উপায় আছে । সেই অনুযায়ী কাজ করলে আপনার কোনো দোষ হবে না । আপনি লোকপালদের সঙ্গে স্বয়ংবর সভায় আসবেন, সকলের সামনে আমি আপনাকে বরণ করে নেব । তখন আপনার আর কোনো দোষ থাকবে না ।’ রাজা নল তখন দেবতাদের কাছে এলেন । দেবতারা জিজ্ঞাসা করলে তিনি বললেন—‘আপনাদের নির্দেশে আমি দময়ন্তীর মহলে গিয়েছিলাম । দ্বারে বৃদ্ধ দ্বারপাল পাহারায় ছিল, কিন্তু আপনাদের প্রভাবে সে আমাকে দেখতে পায়নি, শুধু দময়ন্তী এবং তাঁর সখীরাই আমাকে দেখতে পেয়েছিল । আমি দময়ন্তীর কাছে আপনাদের বর্ণনা করেছি, কিন্তু তিনি আপনাদের পরিবর্তে আমাকেই বরণ করতে চান । তিনি বলেছেন—আপনার সঙ্গে সব দেবতা স্বয়ংবরে এলেও, আমি আপনাকেই বরণ করব । এতে আপনার কোনো দোষ হবে না(২) । আমি আপনাদের সব বললাম, এখন সব কিছু আপনাদেরই হাতে ।’</p>
<p class="Footnotes-Bold">* তেষামহং সন্নিধৌ ত্বাং বরয়িস্যামি নৈষধ । </p>
<p class="Footnotes-Bold">এবং তব মহাবাহো দোষো ন ভবিতেতি হ ॥ </p>
<p class="Footnotes-Right">(মহাভারত, বনপর্ব. ৫৬ ।৩০)</p>
<p class="Text">রাজা ভীমক শুভমুহূর্ত দেখে স্বয়ংবর সভা ডেকেছিলেন এবং রাজন্যবর্গকে আমন্ত্রণ করেছিলেন । সব রাজা ঠিক সময়ে রাজসভায় এসে নিজ-নিজ স্থানে উপবেশন করলেন । সভা পূর্ণ হয়ে গেল । সকলে আসন গ্রহণ করলে সুন্দরী দময়ন্তী তাঁর অঙ্গকান্তিতে রাজাদের বিমোহিত করে রত্নমণ্ডপে এলেন । রাজাদের পরিচয় দেওয়া হতে লাগল । দময়ন্তী এক-একজনকে দেখে এগিয়ে যেতে লাগলেন । একস্থানে নলেরই মতো পাঁচজন রাজা একত্রে বসেছিলেন । দময়ন্তী ভাবতে লাগলেন এদের মধ্যে আসল নল কে ? তিনি যাকেই ভালো করে পরীক্ষা করেন, তাকেই আসল বলে মনে হয় । এই পাঁচ জনের মধ্যে আসল নল কে তা খুঁজে বার করার কোনো উপায় তিনি খুঁজে পাচ্ছিলেন না । তাঁর বড় দুঃখ হল । শেষে তিনি স্থির করলেন দেবতাদেরই শরণ নেওয়া উচিত । তিনি হাতজোড় করে প্রণাম করে স্তুতি করতে লাগলেন—‘হে দেবগণ ! হংসের মুখে নলের বর্ণনা শুনে আমি তাঁকে পতিরূপে বরণ করেছি । আমি কায়মনোবাক্যে আর কাউকে পতিরূপে মেনে নিতে পারবো না । বিধাতা নিষাধেশ্বর নলকেই আমার পতিরূপে পাঠিয়েছেন এবং আমিও নলের আরাধনা করে তাঁকে পাওয়ার ব্রত ধারণ করেছি । আমার এই সত্য শপথের প্রভাবেই দেবগণ আমাকে আমার পতিকে চিনিয়ে দিন(১) । ঐশ্বর্যশালী লোকপালগণ ! আপনারা আপনাদের রূপ প্রকটিত করুন, যাতে আমি পুণ্যশ্লোক নলকে চিনতে পারি ।’ দেবতারা দময়ন্তীর এই আর্ত বিলাপ শুনে তাঁর দৃঢ় সিদ্ধান্ত, সত্যকার ভালোবাসা, আত্মশুদ্ধি, বুদ্ধি, ভক্তি এবং নল-পরায়ণতা দেখে তাঁকে এমন শক্তি দিলেন যাতে তিনি দেবতা ও মানুষের পার্থক্য বুঝতে পারেন । দময়ন্তী দেখলেন দেবতাদের শরীরে ঘাম হয়নি, চোখের পলক পড়ছে না, শরীর নির্মল এবং স্থির কিন্তু মাটিতে তাদের দেহ স্পর্শ করেনি ।(২) এদিকে নলের দেহের ছায়া পড়েছে, দেহে কিছু ময়লা পড়েছে, ঘাম হচ্ছে, চোখের পলক পড়ছে এবং তিনি মাটি স্পর্শ করে বসে আছেন । দময়ন্তী এই লক্ষণ দ্বারা দেবতা এবং পুণ্যশ্লোক নলের পার্থক্য চিনে ফেললেন । তখন তিনি নলকে বরণ করলেন এবং লজ্জা পেয়ে মাথায় ঘোমটা টেনে নলের গলায় বরমালা পরালেন । দেবতা ও মহর্ষিগণ ‘সাধু’-‘সাধু’ বলে উঠলেন । সভায় উপস্থিত অন্য রাজাদের মধ্যে বিষাদ ধ্বনি শোনা গেল ।</p>
<p class="Footnotes-Bold"> (<span class="char-style-override-2">১</span>) বাচা চ মনসা চৈব নমস্কারং প্রযুজ্য সা । </p>
<p class="Footnotes-Bold">দেবেভ্যঃ প্রাঞ্জলির্ভূত্বা বেপমানেদমব্রবীৎ ॥</p>
<p class="Footnotes-Bold">হংসানাং বচনং শ্রুত্বা যথা মে নৈষধো বৃতঃ ।</p>
<p class="Footnotes-Bold">পতিত্বে তেন সত্যেন দেবাস্তং প্রতিশন্তু মে ॥</p>
<p class="Footnotes-Bold">মনসা বচসা চৈব যথা নাভিচরাম্যহম্ ।</p>
<p class="Footnotes-Bold">তেন সত্যেন বিবুধাস্তমেব প্রদিশন্তু মে ॥</p>
<p class="Footnotes-Right">(মহাভারত, বনপর্ব. ৫৭ ।১৬-১৮)</p>
<p class="Footnotes-Bold">(<span class="char-style-override-2">২</span>) সাপশ্যদ্ বিবুধান্ সর্বানস্বেদান্ স্তব্ধলোচনান্ ।</p>
<p class="Footnotes-Bold">হৃসিতস্রগ্রজোহীনান্ স্থিতানস্পৃশতঃ ক্ষিতিম্ ॥ </p>
<p class="Footnotes-Right">(মহাভারত, বনপর্ব. ৫৭ ।২৪)</p>
<p class="Text">রাজা নল আনন্দপূর্বক দময়ন্তীকে অভিনন্দিত করে বললেন—‘কল্যাণী ! দেবতারা তোমার সামনে থাকা সত্ত্বেও তুমি যে আমাকে বরণ করেছ তার জন্য তুমি আমাকে প্রেম-পরায়ণ পতি বলে জেনো । আমি তোমার কথা মেনে চলব এবং যতক্ষণ আমার দেহে প্রাণ থাকবে, ততক্ষণ তোমাকে ভালোবাসব—একথা আমি সত্য শপথ করে বলছি ।’ দুজনে একে অন্যকে অভিনন্দন জানিয়ে ইন্দ্রাদি দেবতাদের শরণ গ্রহণ করলেন । দেবতারাও প্রসন্ন হলেন । ইন্দ্র বললেন—‘নল ! যজ্ঞে তুমি আমার দর্শন লাভ করবে এবং তোমার উত্তম গতি লাভ হবে ।’ অগ্নি বললেন—‘তুমি যেখানেই আমাকে স্মরণ করবে, সেখানেই আমি প্রকটিত হব এবং তুমি আমার মতো প্রকাশময় লোক লাভ করবে ।’ যমরাজ বললেন—‘তোমার রন্ধন করা খাদ্য অত্যন্ত উত্তম হবে এবং তুমি ধর্মে দৃঢ় থাকবে ।’ বরুণ বললেন—‘তুমি যেখানেই চাইবে, সেখানেই জল পাবে । তোমার মালা সুগন্ধে পরিপূর্ণ থাকবে ।’ এইভাবে প্রত্যেক দেবতা দুটি করে বরদান করে নিজ নিজ লোকে চলে গেলেন । নিমন্ত্রিত রাজারাও বিদায় নিয়ে চলে গেলেন । ভীমক প্রসন্ন হয়ে শাস্ত্রসম্মতভাবে নল ও দময়ন্তীর বিবাহ দিলেন । রাজা নল কিছুদিন বিদর্ভের রাজধানী কুণ্ডিনপুরমে অবস্থান করলেন । তারপরে ভীমকের অনুমতি নিয়ে পত্নী দময়ন্তীকে সঙ্গে করে নিজ রাজধানীতে ফিরে এসে ধর্ম অনুসারে প্রজাপালন করতে লাগলেন । তাঁর রাজা নাম সার্থক হয়ে উঠল । তিনি অশ্বমেধ এবং আরও নানা যজ্ঞ করলেন । সময়মতো দময়ন্তীর গর্ভে ইন্দ্রসেন নামক এক পুত্র এবং ইন্দ্রসেনা নামক এক কন্যার জন্ম হল ।</p>


<p class="Page-Break"> </p>
<p class="Sub-Heading" id="toc_marker-5-2" xml:lang="en-US">কলিযুগের কুপ্রভাব, পাশাতে নলের পরাজয় এবং নগর হতে নির্বাসন</p>
<p class="Text">মহর্ষি বৃহদশ্ব বলতে লাগলেন—যুধিষ্ঠির ! দময়ন্তীর স্বয়ংবর সভা থেকে যখন ইন্দ্রাদি প্রমুখ লোকপালগণ নিজ নিজ লোকে ফিরে যাচ্ছিলেন, তখন পথে তাঁদের সঙ্গে কলি ও দ্বাপর যুগের সাক্ষাৎ হল । ইন্দ্র জিজ্ঞাসা করলেন— ‘কী কলিযুগ ! কোথায় যাচ্ছ ?’ কলিযুগ বলল—‘আমি দময়ন্তীর স্বয়ংবর সভায় তাকে বিবাহ করার জন্য যাচ্ছি ।’ ইন্দ্র স্মিত হাস্যে বললেন—‘আরে, সে বিয়ে তো কবেই হয়ে গেছে, দময়ন্তী রাজা নলকে বরণ করে নিয়েছে, আমরা শুধু তাকিয়েই থাকলাম!’ কলিযুগ ক্রোধভরে বলল—‘ওঃ, তবে তো খুব খারাপ হয়েছে, দেবতাদের উপেক্ষা করে মানুষকে বরণ করেছে, তার জন্য তাকে দণ্ড দিতে হবে ।’ দেবতারা বললেন—‘দময়ন্তী আমাদের অনুমতি নিয়েই নলকে বরণ করেছে । প্রকৃতপক্ষে নল একজন সর্বগুণসম্পন্ন এবং যোগ্য ব্যক্তি । সে ধর্মজ্ঞ এবং সদাচারী । নল ইতিহাস-পুরাণের সঙ্গে বেদাদি অধ্যয়ন করেছে । সে ধর্মানুসারে যজ্ঞ দ্বারা দেবতাদের তৃপ্ত করে, কখনো কাউকে দুঃখ দেয় না, সত্য নিষ্ঠ, দৃঢ়প্রতিজ্ঞ ব্যক্তি । তার বুদ্ধি, ধৈর্য, জ্ঞান, তপস্যা, পবিত্রতা, শম-দম—এসবই লোকপালদের মতো । তাঁকে শাপ দেওয়া নরকের অগি—কুণ্ডে ঝাঁপ দেওয়ারই সমান ।’ এই বলে দেবতারা চলে গেলেন(১) ।</p>
<p class="Footnotes-Bold">(১) এবং গুণং নলং যো বৈ কাময়েচ্ছপিতুং কলে ।</p>
<p class="Footnotes-Bold">কৃচ্ছ্র স নরকে মজ্জেদগাধে বিপুলে হ্রদে ।</p>
<p class="Footnotes-Bold">এবমুক্ত্বা কলিং দেবা দ্বাপরং চ দিবং যয়ুঃ ॥ </p>
<p class="Footnotes-Right">(মহাভারত, বনপর্ব. ৫৮ ।১২)</p>
<p class="Text">তখন কলিযুগ দ্বাপরকে বলল—‘ভাই ! আমি আমার ক্রোধ শান্ত করতে পারছি না । তাই আমি নলের দেহে আশ্রয় নেব । তাকে রাজ্যচ্যুত করব, তাহলে সে আর দময়ন্তীর সঙ্গে থাকতে পারবে না । সুতরাং তুমি পাশার মধ্যে প্রবেশ করে আমাকে সাহায্য করবে ।’ দ্বাপর তাতে রাজি হল । দ্বাপর এবং কলি নলের রাজধানীতে এসে বাস করতে লাগল । বারো বছর ধরে তারা নলের কোনো খুঁত ধরার জন্য অপেক্ষা করে রইল । একদিন রাজা নল বাইরের কাজ সমাপ্ত করে প্রস্রাব সম্পন্ন করে পা না ধুয়ে সন্ধ্যাকালে বিনা আচমনেই সন্ধ্যা-বন্দনা করতে বসলেন । তাঁর এই অপবিত্র অবস্থা দেখে কলিযুগ তাঁর শরীরে প্রবেশ করল(১) । সেই সঙ্গে কলি অন্য আরও একটি রূপ ধারণ করে নলের ভাই পুষ্করের কাছে গিয়ে বলল—‘তুমি নলের সঙ্গে পাশা খেলো এবং আমার সাহায্যে রাজা নলকে পাশাতে হারিয়ে নিষাধদেশের রাজ্য লাভ করো ।’ পুষ্কর তার কথা মেনে নিয়ে নলের কাছে গেল । দ্বাপরও পাশার রূপ ধারণ করে তার সঙ্গে চলল । পুষ্কর যখন বার বার রাজা নলের সঙ্গে পাশা খেলতে আগ্রহ প্রকাশ করছিল, তখন রাজা নল দময়ন্তীর সামনে ভাইয়ের এই বারংবার আহ্বান উপেক্ষা করতে পারলেন না । তিনি পাশা খেলার সিদ্ধান্ত নিলেন । সেই সময় নলের শরীরে কলি প্রবেশ করেছিল, তাই রাজা নল পাশাখেলায় সোনা, রূপা, রথ ইত্যাদি যা কিছু ছিল সবই বাজী রেখে হারতে লাগলেন । প্রজা এবং মন্ত্রীগণ ব্যাকুল হয়ে রাজা নলের সঙ্গে সাক্ষাৎ করে পাশাখেলা বন্ধ করাতে চাইলেন এবং প্রাসাদের বাইরে এসে দাঁড়ালেন । তাঁদের অভিপ্রায় জেনে দ্বারপাল রানি দময়ন্তীর কাছে গিয়ে বলল—‘আপনি মহারাজের কাছে গিয়ে বলুন । আপনি ধর্ম এবং অর্থের তত্ত্ব জানেন । প্রজারা আপনাদের দুঃখ সহ্য করতে না পেরে রাজদ্বারে উপস্থিত হয়েছেন ।’ দময়ন্তী নিজেও দুঃখে দুর্বল এবং হতচেতন হয়েছিলেন । তিনি চোখে জল নিয়ে আবেগপূর্ণ কণ্ঠে মহারাজকে বললেন—‘স্বামীন্ ! নগরের রাজভক্ত প্রজা এবং মন্ত্রিগণ আপনার সাক্ষাতের আশায় রাজদ্বারে উপস্থিত । আপনি ওদের সঙ্গে সাক্ষাৎ করুন ।’ কিন্তু কলির আবেশে নল তার কোনো উত্তর দিলেন না । মন্ত্রিগণ এবং প্রজারা শোকগ্রস্ত হয়ে ফিরে গেলেন । পুষ্কর এবং নল কয়েকমাস ধরে পাশা খেলতে লাগলেন এবং রাজা নল বারবার হারতে লাগলেন । রাজা নল খেলার সময় যে পাশা ফেলতেন, তা সবই তাঁর প্রতিকূল হত । সমস্ত ধনসম্পত্তি তিনি পাশাতে হেরে গেলেন । দময়ন্তী যখন এই কথা জানতে পারলেন, তখন তিনি বৃহৎসেনা নামক ধাত্রীর দ্বারা রাজা নলের সারথি বার্ষ্ণেয়কে ডাকিয়ে এনে বললেন—‘সারথি ! তুমি রাজার প্রিয়পাত্র ! রাজা যে অত্যন্ত সংকটে পড়েছেন, একথা তোমার কাছে গোপন নেই । অতএব তুমি রথে করে আমার দুই সন্তানকে নিয়ে কুণ্ডিনপুরে চলে যাও । ঘোড়া ও রথ সেখানেই থাকবে, ইচ্ছা হলে তুমিও সেখানে থাকতে পারো, নাহলে অন্য কোনো স্থানে চলে যেও ।’ সারথি দময়ন্তীর কথানুযায়ী মন্ত্রীদের সঙ্গে পরামর্শ করে সে রাজপুত্র এবং রাজকন্যাকে কুণ্ডিনপুরে পৌঁছে, ঘোড়া ও রথ সেখানেই রেখে দিল । তারপর সেখান থেকে পদব্রজে সে অযোধ্যায় পৌঁছে সেখানে ঋতুপর্ণ রাজার নিকট সারথির কাজ করতে লাগল ।</p>
<p class="Footnotes-Bold">(১) স নিত্যমন্তরপ্রেপ্সুর্নিষধেষ্ববসচ্চিরম্ ।</p>
<p class="Footnotes-Bold">অথাস্য  দ্বাদশে  বর্ষে  দদর্শ  কলিরন্তরম্ ॥</p>
<p class="Footnotes-Bold">কৃত্বা মূত্রমুপস্পৃশ্য সন্ধ্যামন্বাস্ত নৈষধঃ ।</p>
<p class="Footnotes-Bold">অকৃত্বা পাদয়ো৪ শৌচং তত্রৈনং কলিরাবিশৎ ॥</p>
<p class="Footnotes-Right">(মহাভারত, বনপর্ব. ৫৯ ।২,৩)</p>
<p class="Text">বার্ষ্ণেয় চলে যাওয়ার পর পুষ্কর পাশা খেলায় রাজা নলের রাজ্য ও ধন সব কিছুই জয় করে নিয়ে হেসে বলল—‘কী, আর পাশা খেলবে ? কিন্তু তোমার তো বাজী রাখার মতো আর কিছুই নেই । তবে তুমি যদি দময়ন্তীকে বাজী রাখতে চাও তাহলে খেলতে পারো ।’ নলের হৃদয় বিদীর্ণ হয়ে গেল । তিনি পুষ্করকে কিছু বললেন না । নিজ বসনভূষণ সব খুলে এক বস্ত্রে তিনি নগর থেকে বার হলেন । দময়ন্তীও এক বস্ত্রে পতির অনুগমন করলেন । নলের আত্মীয় এবং মিত্ররা অত্যন্ত দুঃখ পেলেন । নল এবং দময়ন্তী তিন রাত নগরের বাইরে বাস করলেন । পুষ্কর নগরে জানিয়ে রাখলেন যে, কেউ নলকে কোনোপ্রকার সহানুভূতি দেখালে, তাকে ফাঁসি দেওয়া হবে । ভয়ে প্রজারা কেউই তাদের প্রিয় রাজা নলের কোনোপ্রকার আদর-আপ্যায়ন করতে পারল না । রাজা নল তিন দিন, তিন রাত শুধু জল খেয়ে রইলেন । চতুর্থদিন তাঁরা অত্যন্ত ক্ষুধার্ত বোধ করায় সেখান থেকে এগিয়ে কিছু ফলমূল খেলেন ।</p>
<p class="Text">রাজা নল একদিন দেখলেন তাঁর কাছে অনেকগুলো পাখি বসে আছে । তাদের পাখা সোনার মতো চমক দিচ্ছে । নল ভাবলেন এই পাখাগুলি থেকে কিছু সোনা পাওয়া যাবে । এই ভেবে তিনি পাখি ধরার জন্য তাঁর পরনের কাপড়টি খুলে পাখির ওপর ফেলে দিলেন, পাখিগুলি সেই কাপড় নিয়ে উড়ে গেল । নল তখন মলিন বদনে উলঙ্গ হয়ে মাথা নীচু করে দাঁড়িয়ে রইলেন । পাখিগুলি বলল—‘ওহে দুর্বুদ্ধি ! তুমি নগর থেকে এক বস্ত্রে পথে বেরিয়েছিলে, তাই দেখে আমাদের বড় দুঃখ হয়েছিল । নাও, এখন আমরা তোমার পরিধেয় বস্ত্রটিও নিয়ে গেলাম । আমরা পক্ষী নই, জুয়ার পাশা ।’ নল দময়ন্তীকে পাশার কথা বললেন ।</p>
<p class="Text">তারপরে নল বললেন—‘প্রিয়ে ! তুমি দেখছ, এখানে অনেকগুলি পথ আছে । একটি যাচ্ছে অবন্তীর দিকে, অন্যটি ঋতুবান পর্বত হয়ে দক্ষিণ দেশে । সামনে বিন্ধ্যাচল পর্বত । এই পয়োষ্ণী নদী সমুদ্রে মিলিত হচ্ছে । এগুলি মহর্ষিদের আশ্রম । সামনের রাস্তা বিদর্ভ দেশে যাচ্ছে । এটি কোশল দেশের পথ ।’ রাজা নল এইভাবে দুঃখ-শোকে দময়ন্তীকে নানা পথ ও আশ্রমের কথা বলতে লাগলেন । দময়ন্তীর চোখ জলে ভরে গেল । তিনি আবেগমন্দ্রিত কণ্ঠে বললেন—‘স্বামীন্ ! আপনি কী ভাবছেন ? আমার হৃদয় বিদীর্ণ হচ্ছে । আপনার রাজ্য চলে গেছে, ধন সম্পদ গেছে, শরীরে বস্ত্র নেই, ক্লান্ত-বিষণ্ণ, ক্ষুধার্ত, পিপাসার্ত, আপনাকে এই অবস্থায় নির্জন বনে ছেড়ে আমি একা কি কোথাও যেতে পারি ? আমি আপনার সঙ্গে থেকে আপনার দুন্খ দূর করব । দুঃখের সময় পত্নীই তার স্বামীর সান্ত্বনা । পত্নী ধৈর্য দিয়ে তার স্বামীর দুঃখ কম করে । বৈদ্যরাও একথা স্বীকার করে ।’ নল বললেন—‘প্রিয়ে ! তোমার কথা ঠিক । পত্নী মিত্র, পত্নী ঔষধ । কিন্তু আমি তো তোমাকে ত্যাগ করতে চাই না । তুমি কেন এমন সন্দেহ করছ ?’ দময়ন্তী বললেন—‘আপনি আমাকে ত্যাগ করতে চান না, তাহলে কেন বিদর্ভ দেশের পথ চেনাচ্ছেন ? আমি নিশ্চিত জানি যে, আপনি আমাকে ত্যাগ করতে পারেন না । তবুও এখন আপনার মন বিপরীত হয়ে গেছে । তাই আমার এইরকম ভয় হচ্ছে । আপনি পথের সম্বন্ধে বলাতে আমার মনে খুবই দুঃখ হচ্ছে । আপনি যদি আমাকে আমার পিতা বা কোনো আত্মীয় গৃহে পাঠাতে চান, তাহলে ঠিক আছে, চলুন, আমরা দুজন একসঙ্গে যাই । আমার পিতা আপনাকে আপ্যায়ন করবেন । আপনি সেখানে সুখেই থাকবেন ।’ নল বললেন—‘তোমার পিতা রাজা আর আমিও রাজা ছিলাম । এখন এই সংকটের সময় আমি তাঁর কাছে যাব না ।’ রাজা নল দময়ন্তীকে বোঝাতে লাগলেন । তারপর একটি বস্ত্রই দুজনে পরিধান করে এদিক-ওদিকে ঘুরতে লাগলেন । ক্ষুধা-তৃষ্ণায় ব্যাকুল হয়ে তাঁরা দুজনে একটি ধর্মশালায় উঠলেন ।</p>


<p class="Page-Break"> </p>
<p class="Sub-Heading" id="toc_marker-5-3" xml:lang="en-US">নলের দময়ন্তীকে ত্যাগ, দময়ন্তীর সংকট থেকে রক্ষা, দিব্য ঋষিদের দর্শন লাভ এবং চেদিদেশে রাজা সুবাহুর মহলে আশ্রয় লাভ</p>
<p class="Text">বৃহদশ্ব বললেন—যুধিষ্ঠির ! সেই রাজা নলের দেহে একটুকরো বস্ত্রও ছিল না । শোওয়ার জন্য কোনো শয্যাদ্রব্য ছিল না । শরীর ধুলায় ধূসরিত ছিল । ক্ষুধা-তৃষ্ণার কথা তো বলারই নয় । রাজা নল মাটিতেই শুয়ে পড়লেন । রাজরানি দময়ন্তীর জীবনেও কখনো এমন দুঃখদায়ক পরিস্থিতি আসেনি, তিনিও সেখানেই ঘুমিয়ে পড়লেন । দময়ন্তী ঘুমিয়ে পড়লে রাজা নলের নিদ্রাভঙ্গ হল । আসলে দুঃখ এবং শোকের আধিক্যে তিনি ভালো করে ঘুমোতেও পারছিলেন না । চোখ খুললেই তাঁর রাজ্য চলে যাওয়া, আত্মীয়দের সঙ্গে সম্পর্কচ্যুত হওয়া, পাখির বস্ত্র নিয়ে উড়ে যাওয়া—একে-একে তাঁর চোখের সামনে ভেসে উঠল । তিনি ভাবলেন ‘দময়ন্তী তাঁকে অত্যন্ত ভালোবাসে, তার জন্যই সে এত দুঃখভোগ করছে । আমি যদি একে ছেড়ে চলে যাই, তাহলে দময়ন্তী তার পিতৃরাজ্যে চলে যাবে । আমার সঙ্গে থাকলে তো ওকে শুধু দুঃখভোগই করতে হবে । আমি যদি একে ছেড়ে চলে যাই তাহলে সম্ভবত ও সুখী হবে ।’ এইসব ভেবে রাজা নল স্থির করলেন যে, দময়ন্তীকে ছেড়ে যাওয়াই ভালো । দময়ন্তী পতিব্রতা নারী, কেউই এঁর সতীত্ব নষ্ট করতে পারবে না ।(১) তারপর তিনি ভাবলেন ‘একটি মাত্র বস্ত্র দময়ন্তীর দেহে, আমি তো উলঙ্গ । অর্ধেক বস্ত্র ছিঁড়ে নিতে হবে আমার পরার জন্য, কিন্তু ছিঁড়ব কেমন করে ? যদি দময়ন্তী জেগে যায় !’ তিনি ধর্মশালায় এদিক-ওদিক ঘুরতে লাগলেন । তাঁর দৃষ্টি এক খাপবিহীন তলোয়ারের ওপর পড়ল । রাজা নল সেটিকে তুলে আস্তে করে দময়ন্তীর বস্ত্র থেকে অর্ধেক কেটে তাঁর উলঙ্গ দেহ ঢেকে নিলেন । দময়ন্তী গভীর নিদ্রামগ্ন ছিলেন । রাজা নল তাঁকে সেখানে রেখে বেরিয়ে পড়লেন । কিছুক্ষণ পরে মন শান্ত হলে তিনি আবার ধর্মশালায় ফিরে এলেন এবং দময়ন্তীকে দেখে কাঁদতে লাগলেন । তিনি ভাবছিলেন যে ‘আমার প্রাণ প্রিয়া অন্তঃপুরে পরদার মধ্যে থাকতেন, তাঁকে কেউ দেখতেই পেত না । আজ সে অনাথের মতো অর্ধেক বস্ত্র পরিধান করে মাটিতে শুয়ে ঘুমোচ্ছে । আমাকে না পেয়ে বেচারী একাকী বনে কীভাবে থাকবে ! প্রিয়ে তুমি ধর্মাত্মা, তাই আদিত্য, বসু, রুদ্র, অশ্বিনীকুমার এবং পবন দেবগণ তোমায় রক্ষা করুন ।’ নলের হৃদয় তখন দুঃখে ছিন্নবিচ্ছিন্ন হয়ে যাচ্ছিল, তিনি দোটানায় পড়ে বারংবার ধর্মশালার ভেতরে যাচ্ছিলেন আর বাইরে আসছিলেন । দেহে কলি প্রবেশ করায় তাঁর বুদ্ধিভ্রংশ হয়েছিল । তাই তিনি শেষ পর্যন্ত তাঁর প্রাণপ্রিয়া পত্নীকে বনের মধ্যে একলা ফেলে চলে গেলেন ।</p>
<p class="Footnotes-Bold">(১) ন চৈষা তেজষা শক্যা কৈশ্চিদ্ ধর্ষয়িতুং পথি ।</p>
<p class="Footnotes-Bold">যশস্বিনী মহাভাগা মদ্ভক্তেয়ং পতিব্রতা ॥ </p>
<p class="Footnotes-Right">(মহাভারত, বনপর্ব. ৬২ ।১৪)</p>
<p class="Text">ঘুম ভাঙলে দময়ন্তী দেখলেন, নল সেখানে নেই । তিনি চিন্তান্বিত হয়ে ডাকতে লাগলেন—‘মহারাজ ! স্বামীন্ ! আমার সর্বস্ব ! আপনি কোথায় ! আমার ভয় করছে, আপনি কোথায় গেলেন ? ঠিক আছে, আর তামাশা করবেন না । আমাকে কেন ভয় দেখাচ্ছেন ? শিগগির দেখা দিন । আমি আপনাকে দেখতে পাচ্ছি ! এই নাও দেখে ফেলেছি । বৃক্ষলতার পাশে চুপ করে লুকিয়ে আছেন কেন ? আমি দুঃখে পড়ে এত বিলাপ করছি আর আপনি এসে আমাকে একটুও সান্ত্বনা দিচ্ছেন না ? স্বামীন্ ! আমার আর কোনো দুঃখ নেই, শুধু আপনার জন্যই চিন্তা হয় যে, আপনি এই ঘোর জঙ্গলে একা কেমন করে থাকবেন ? হে নাথ ! আপনার মতো নির্মলচরিত্র ব্যক্তির যে এই দশা করেছে, সে আপনার থেকেও অধিক দুর্দশাপ্রাপ্ত হয়ে নিরন্তর দুঃখী হয়ে জীবন কাটাবে(১) ।’ এইভাবে বিলাপ করতে করতে দময়ন্তী রাজা নলকে খুঁজতে লাগলেন । উন্মত্তের মতো ঘুরতে ঘুরতে তিনি এক অজগরের কাছে এসে পৌঁছলেন, শোকবিহ্বল থাকায় তিনি অজগরটিকে দেখতেও পেলেন না । ফলে অজগর দময়ন্তীকে গ্রাস করতে উদ্যত হল । তখনও দময়ন্তী নলের জন্য চিন্তা করছিলেন যে, তিনি সঙ্গে না থাকায় নল হয়তো কী কষ্টে রয়েছেন ! তিনি কাঁদতে কাঁদতে ডাকতে লাগলেন—‘স্বামীন্ ! আমাকে অনাথের মতো অজগর গ্রাস করছে, আপনি আমাকে বাঁচাতে আসছেন না কেন ?’ এক ব্যাধ দময়ন্তীর ক্রন্দনভরা আওয়াজ শুনতে পেল । সে দৌড়ে সেখানে এসে দেখল দময়ন্তীকে অজগর গ্রাস করছে, সে তার তীক্ষ্ণ অস্ত্র দিয়ে অজগরের মুখ চিরে ফেলল । দময়ন্তীকে উদ্ধার করে নিয়ে ব্যাধ তাঁকে স্নান করিয়ে আশ্বস্ত করল এবং খাবার দিল । দময়ন্তী একটু শান্ত হলে ব্যাধ জিজ্ঞাসা করল—‘সুন্দরি ! তুমি কে ? কোন উদ্দেশ্যে এই জঙ্গলে এসেছ ?’ দময়ন্তী ব্যাধকে তাঁর দুঃখের কাহিনী বললেন । দময়ন্তীর সৌন্দর্য, শিষ্ট ব্যবহার দেখে ব্যাধ কামমোহিত হয়ে গেল । সে মিষ্টবাক্যে দময়ন্তীকে বশীভূত করার চেষ্টা করতে লাগল । দময়ন্তী দুরাত্মা ব্যাধের মনোভাব জেনে ক্রোধে প্রজ্জ্বলিত হয়ে উঠলেন । দময়ন্তী ব্যাধকে বাধা দেবার অনেক চেষ্টা করলেন, কিন্তু যখন সে কিছুতেই বাধা মানল না, তখন দময়ন্তী তাকে শাপ দিলেন—‘আমি যদি নিষাদ-নরেশ ছাড়া আর কোনো পুরুষকে মনে-মনেও চিন্তা না করে থাকি, তাহলে এই ক্ষুদ্র ব্যাধ এক্ষুণি মারা যাবে ।’(২) দময়ন্তীর মুখ থেকে কথাগুলি বার হওয়ামাত্র ব্যাধের প্রাণ-পাখি উড়ে গেল, সে সেখানেই মরে পড়ে রইল ।</p>
<p class="Footnotes-Bold">  (১) ন শোচাম্যহমাত্মানং ন চান্যদপি কিঞ্চন ।</p>
<p class="Footnotes-Bold">কথং তু ভবিতাস্যেক ইতি ত্বাং নৃপ শোচিমি ॥</p>
<p class="Footnotes-Bold">যস্যাভিশাপাদ্ দুঃখাের্তা দুঃখং বিন্দতি নৈষধঃ ।</p>
<p class="Footnotes-Bold">তস্য ভূতস্য নো দুঃখাদ্ দুঃখমপ্যধিকং ভবেৎ ॥</p>
<p class="Footnotes-Bold">অপাপচেতসং পাপো য এবং কৃতবান্ নলম্ ।</p>
<p class="Footnotes-Bold">তস্মাদ্ দুঃখতরং প্রাপ্য জীবত্বসুখজীবিকাম্ ॥</p>
<p class="Footnotes-Right">(মহাভারত, বনপর্ব. ৬৩ ।১১, ১৬-১৭)</p>
<p class="Footnotes-Bold"> (২) যদ্যহং নৈষধাদন্যং মনসাপি ন চিন্তয়ে ।</p>
<p class="Footnotes-Bold">তথায়ং পততাং ক্ষুদ্রো পরাসুর্মৃগজীবনন্ ॥</p>
<p class="Footnotes-Right">(মহাভারত, বনপর্ব. ৬৩ ।৩৮)</p>
<p class="Text">ব্যাধ মারা যাওয়ার পর দময়ন্তী রাজা নলকে খুঁজতে খুঁজতে এক নির্জন ও ভয়ংকর বনে গিয়ে পৌঁছলেন । বহু পর্বত, নদ-নদী, জঙ্গল, হিংস্র পশু-পক্ষী, পিশাচ দেখতে দেখতে বিরহে উন্মাদের ন্যায় রাজা নলের খবর জিজ্ঞাসা করতে করতে তিনি উত্তর দিকে এগোতে লাগলেন । এইভাবে তিন দিন, তিন রাত কেটে যাবার পর দময়ন্তী দেখলেন সামনেই অতি সুন্দর বৃহৎ এক তপোবন । সেই আশ্রমে বশিষ্ঠ, ভৃগু এবং অত্রির ন্যায় মিতভোজী, সংযমী, পবিত্র, জিতেন্দ্রিয় এবং তপস্বী ঋষিরা বাস করেন । এঁরা বৃক্ষের ছাল বা মৃগচর্ম পরিধান করেন । দময়ন্তী কিছুটা সান্ত্বনা পেলেন । তিনি আশ্রমে গিয়ে বিনীতভাবে তপস্বীদের প্রণাম করে হাত জোড় করে দাঁড়ালেন । ঋষিরা তাঁকে ‘স্বাগত’ বলে আপ্যায়ন করলেন এবং বললেন ‘বোসো । আমরা তোমার জন্য কী করতে পারি ?’ দময়ন্তী বিনীতভাবে জিজ্ঞাসা করলেন—‘আপনাদের তপস্যায় অগ্নি, ধর্ম সুরক্ষিত এবং পশু-পক্ষী সব কুশল তো ? আপনাদের ধর্মাচরণে কোনো বিঘ্ন হয়নি তো ?’ ঋষিরা বললেন—‘কল্যাণি ! আমরা সর্বপ্রকারে কুশলে আছি । তুমি কে ? কী উদ্দেশ্যে এখানে এসেছ ? তোমাকে দেখে আমরা বড় আশ্চর্য হচ্ছি । তুমি কি বন, পর্বত, নদীর অধিষ্ঠাত্রী দেবী ?’ দময়ন্তী বললেন—‘মহাত্মাগণ ! আমি কোনো দেবী বা দেবতা নই, এক মানবী মাত্র । আমি বিদর্ভরাজ ভীমকের কন্যা । বুদ্ধিমান, যশস্বী এবং বীর-বিজয়ী নিষাধরাজ নল আমার পতি । কপটদ্যুতে পারদর্শী দুরাত্মা ব্যক্তিরা আমার ধর্মাত্মা স্বামীকে পাশাখেলায় প্ররোচিত করে তার রাজ্য এবং ধনসম্পত্তি—সমস্তই ছিনিয়ে নিয়েছে, আমি হলাম তাঁর পত্নী দময়ন্তী । তিনি এখন আমার থেকে বিচ্ছিন্ন হয়ে গেছেন । আমি সেই রণকুশল, শস্ত্রবিদ্, মহাত্মা পতিদেবকে বনে বনে খুঁজে বেড়াচ্ছি । তাঁকে যদি শীঘ্র খুঁজে না পাই, তাহলে আমি জীবিত থাকব না । তাঁকে না পেলে আমার এ জীবন নিষ্ফল । বিয়োগ ব্যথা আর কতদিন সহ্য করব ?’ তপস্বীরা বললেন—‘কল্যাণি ! আমরা আমাদের তপঃশুদ্ধ দৃষ্টিতে দেখতে পাচ্ছি তুমি ভবিষ্যতে খুব সুখী হবে এবং কিছুদিনের মধ্যেই রাজা নলের দর্শন পাবে ।(১) ধর্মাত্মা নিষাধরাজ কিছুদিনের মধ্যেই সমস্ত দুঃখ থেকে মুক্তিলাভ করে সম্পদশালী হয়ে নিষাধরাজ্যে রাজত্ব করবেন । তাঁর শত্রুরা ভীতসন্ত্রস্ত হবে, বন্ধু-বান্ধবরা সুখী হবে এবং আত্মীয় কুটুম্বরা তাঁকে নিজেদের মধ্যে পেয়ে আনন্দিত হবেন ।’ এই কথা বলে তাঁরা নিজ-নিজ আশ্রম সহ অন্তর্হিত হলেন । এই আশ্চর্য ঘটনা দেখে দময়ন্তী বিস্মিত হলেন । তিনি ভাবতে লাগলেন—‘আরে ! আমি কি স্বপ্ন দেখলাম ? এ কী হল, এই তপস্বীগণ, আশ্রম, পুণ্যসলিলা নদী, ফল-ফুল সমন্বিত বৃক্ষ-লতা সব কোথায় গেল ?’ দময়ন্তী বিষণ্ণ হয়ে পড়লেন, তাঁর মুখ শুকিয়ে গেল ।</p>
<p class="Footnotes-Bold">(১) উদর্কস্তব কল্যাণি কল্যাণো ভবিতা শুভে ।</p>
<p class="Footnotes-Bold">বয়ং পশ্যাম তপসা ক্ষিপ্রং দ্রক্ষ্যতি নৈষধম্ ॥</p>
<p class="Footnotes-Right">(মহাভারত, বনপর্ব. ৬৪ ।৯২)</p>
<p class="Text">সেখান থেকে বিলাপ করতে করতে দময়ন্তী এক অশোক গাছের নিকট পৌঁছলেন । তাঁর চোখ দিয়ে ঝর ঝর করে অশ্রু পড়ছিল । তিনি আবেগরুদ্ধ কণ্ঠে সেই অশোক গাছকে বললেন—‘হে শোকরহিত অশোক ! তুমি আমার শোক দূর করো । তুমি কি কোথাও শোকরহিত রাজা নলকে দেখেছ ? </p>
<p class="Text">অশোক ! তুমি তোমার শোকনাশক নাম সার্থক করো ।’ দময়ন্তী অশোক গাছকে প্রদক্ষিণ করে এগিয়ে চললেন । সেই ভয়ংকর বনে নানা বৃক্ষ, গুহা, পর্বতশিখর এবং নদীর আশে পাশে পতিকে খুঁজতে খুঁজতে দময়ন্তী বহু দূর চলে গেলেন । সেখানে তিনি দেখলেন বহু হাতি, ঘোড়া-রথ সমভিব্যাহারে একদল ব্যবসায়ী কোথাও যাচ্ছে । ব্যবসায়ীদের যিনি প্রধান, তাঁর সঙ্গে কথাবার্তা বলে দময়ন্তী জানতে পারলেন যে, তাঁরা চেদিদেশে রাজা সুবাহুর রাজ্যে যাচ্ছে । দময়ন্তীও তাঁদের সঙ্গে চললেন । তাঁর মনে পতিদর্শনের আগ্রহ বেড়েই যাচ্ছিল । কয়েকদিন চলার পর তাঁরা এক ভয়ংকর বনে এসে পৌঁছলেন । সেখানে এক বৃহৎ সুন্দর সরোবর ছিল । বহু পথ চলার ফলে সকলেই ক্লান্ত হয়ে পড়েছিল, তাই তাঁরা সেখানেই শিবির স্থাপন করলেন । কিন্তু দৈব যে প্রতিকূল ! রাত্রিবেলা বুনো হাতির দল এসে ব্যবসায়ীদের পালিত হাতিদের ওপর হামলা করল এবং তাদের ছোটাছুটিতে ব্যবসায়ীদের সমস্ত জিনিস তছনছ হয়ে গেল । কোলাহল শুনে দময়ন্তীর ঘুম ভেঙে গেল । তিনি এই মহাসংহারের দৃশ্য দেখে হতভম্ব হয়ে গেলেন । তিনি কখনো এমন দৃশ্য দেখেননি । ভয়ে সেখান থেকে পালিয়ে কিছু দূরে কয়েকজন সংযমী বেদপাঠী ব্রাহ্মণদের মধ্যে আশ্রয় নিলেন । তাঁরা ওই মহাসংহার থেকে বেঁচে গিয়েছিলেন । তিনি তাঁদের সঙ্গে অর্ধবস্ত্রে শরীর আবৃত করে চলতে লাগলেন । সন্ধ্যার সময় তিনি চেদিরাজা সুবাহুর রাজধানীতে গিয়ে পৌঁছলেন ।</p>
<p class="Text">দময়ন্তী যখন রাজধানীর রাজপথ দিয়ে যাচ্ছিলেন, তখন নগরবাসীরা তাঁকে দেখে মনে করল যে, এ কোনো পাগলী । ছোট ছোট ছেলেরা তাঁর পিছনে জুটে গেল । দময়ন্তী রাজপ্রাসাদের কাছে পৌঁছলেন । সেইসময় রাজমাতা জানালার সামনে বসেছিলেন । তিনি একদল বালক পরিবৃত দময়ন্তীকে দেখে তাঁর দাসীকে বললেন—‘আরে, দেখ তো ওই স্ত্রীলোকটিকে বড় দুঃখী বলে মনে হচ্ছে, বোধহয় কোনো আশ্রয় খুঁজছে । ছেলেগুলো ওকে জ্বালাতন করছে । তুমি যাও, ওকে আমার কাছে নিয়ে এসো । মেয়েটি এত সুন্দরী যে আমার মহল আলো করে দেবে ।’ দাসী নির্দেশ পালন করল । দময়ন্তী রাজমহলে এলেন । রাজমাতা তাঁর সুন্দর দেহ দেখে বললেন—‘তোমাকে দেখে তো দুঃখী বলে মনে হচ্ছে, কিন্তু তোমার শরীর এত তেজস্বী কী করে হল ? বল, তুমি কে ? কার পত্নী ? এই অসহায় অবস্থাতেও কেন ভয় পাচ্ছ না !’ দময়ন্তী বললেন—‘আমি এক পতিব্রতা নারী । আমি কুলীন কিন্তু দাসীর কাজ করি, অন্তঃপুরে থাকি । যে কোনো স্থানেই থাকতে পারি, ফল-মূল খেয়ে দিন কাটাতে পারি । আমার পতিদেব অত্যন্ত গুণী এবং আমাকে খুব ভালোবাসেন । কিন্তু আমার দুর্ভাগ্য যে, তিনি আমার কোনো অপরাধ ছাড়াই রাত্রে ঘুমন্ত অবস্থায় আমাকে ছেড়ে চলে গেছেন । আমি রাত-দিন আমার প্রাণ প্রিয় স্বামীকে খুঁজছি আর দুঃখের আগুনে পুড়ে যাচ্ছি ।’ এই কথা বলতে বলতে তাঁর চোখ জলে ভরে এলো, তিনি কাঁদতে লাগলেন । দময়ন্তীর দুঃখে ভরা কাহিনী শুনে রাজমাতার হৃদয় দুঃখে ভরে উঠল । তিনি বলতে লাগলেন—‘কল্যাণী, তোমার জন্য আমার স্বাভাবিক ভাবেই দুঃখ হচ্ছে । তুমি আমার কাছে থাকো, তোমার স্বামীকে খুঁজে দেবার ব্যবস্থা আমি করে দেব । যদি তিনি আসেন, তাহলে তুমি তাঁর সঙ্গে এখানেই সাক্ষাৎ কোরো ।’ দময়ন্তী বললেন—‘মা ! আমি একটি শর্তে আপনার এখানে থাকতে পারি । আমি কখনো উচ্ছিষ্ট খাব না, কারো পা ধোওয়াব না, কোনো পর-পুরুষের সঙ্গে কথা বলব না । যদি কোনো পুরুষ আমার সঙ্গে কু-ব্যবহার করে, তাহলে তাঁকে দণ্ড দিতে হবে । দণ্ড দেওয়ার পরেও যদি সে পুনঃ পুনঃ তা করে তাহলে তাকে প্রাণদণ্ড দিতে হবে । আমি আমার পতিকে খোঁজার জন্য ব্রাহ্মণদের সঙ্গে কথা বলব । আপনি যদি আমার এই শর্ত মেনে নেন, তাহলে আমি এখানে থাকতে পারি, নচেৎ নয় ।’(১) রাজমাতা দময়ন্তীর শর্ত শুনে প্রসন্ন হয়ে বললেন—‘তাই হবে ।’ তারপর তিনি তাঁর কন্যা সুনন্দাকে ডেকে বললেন—‘মা, দেখো এই দাসীকে দেবী বলে জানবে । এ তোমারই মতো, একে তোমার সখী বলে জানবে । রাজপ্রাসাদে রেখে এর সঙ্গে আনন্দে থাকো ।’ সুনন্দা প্রসন্নতার সঙ্গে দময়ন্তীকে নিজ মহলে নিয়ে গেলেন । দময়ন্তী ইচ্ছানুসারে তাঁর নিয়ম পালন করে মহলে থাকতে লাগলেন ।</p>
<p class="Footnotes-Bold">(১) উচ্ছিষ্টং নৈব ভুঞ্জীয়াং ন কুর্যাং পাদধাবনম্ । </p>
<p class="Footnotes-Bold">ন চাহং পুরুষানন্যান্ প্রভাষেয়ং কথঞ্চন ॥ </p>
<p class="Footnotes-Bold">প্রার্থয়েদ্ যদি মাং কশ্চিদ্ দণ্ড্যস্তে স পুমান্ ভবেৎ ।</p>
<p class="Footnotes-Bold">বধ্যশ্চ তেঽসকৃন্মন্দ ইতি মে ব্রতমাহিতম্ ॥</p>
<p class="Footnotes-Bold">ভর্তুরন্বেষণার্থং তু পশ্যেয়ং ব্রাহ্মণানহম্ ।</p>
<p class="Footnotes-Bold">যদ্যেবমিহ বৎস্যামি ত্বৎসকাশে ন সংশয়ঃ ॥</p>
<p class="Footnotes-Right">(মহাভারত, বনপর্ব. ৬৫ ।৬৮-৭০)</p>


<p class="Page-Break"> </p>
<p class="Sub-Heading" id="toc_marker-5-4" xml:lang="en-US">নলের রূপ পরিবর্তন, ঋতুপর্ণের সারথি হওয়া, ভীমকের নল-দময়ন্তীকে অনুসন্ধান করা এবং দময়ন্তীকে খুজে পাওয়া</p>
<p class="Text">বৃহদশ্চ বললেন—যুধিষ্ঠির ! রাজা নল যখন দময়ন্তীকে ঘুমন্ত অবস্থায় ছেড়ে চলে গেলেন, তখন দাবাগ্নি লেগেছিল । নল কিছুটা থমকে দাঁড়ালেন, তাঁর কানে একটা আওয়াজ এল—‘ রাজা নল ! শীঘ্র দৌড়ে এসো, আমাকে বাঁচাও ।’ নল বললেন—‘ভয় পেয়ো না ।’ তিনি দৌড়ে সেই দাবানলের মধ্যে ঢুকে গেলেন এবং দেখলেন নাগরাজ কর্কোটক কুণ্ডলী পাকিয়ে পড়ে আছেন । তিনি হাতজোড় করে নলকে বললেন—‘রাজন্ ! আমি কর্কোটক নামক সর্প । আমি তেজস্বী ঋষি নারদকে ঠকিয়েছিলাম, তিনি শাপ দিয়েছিলেন যে, যতক্ষণ না রাজা নল তোমাকে উদ্ধার করেন, ততক্ষণ তুমি এখানে পড়ে থাকবে । তিনি ওঠালে তোমার অভিশাপ দূর হয়ে তুমি মুক্ত হবে । তাঁর শাপের জন্যই আমি এখান থেকে নড়া-চড়া করে সরে যেতে পারছি না । তুমি আমাকে শাপ থেকে রক্ষা করো । আমি তোমাকে তোমার হিতের কথা বলব আর তোমার সঙ্গে বন্ধুত্ব করব । আমার ওজনের জন্য ভয় পেয়ো না, আমি এখনই হাল্কা হয়ে যাব ।’ এই বলে তিনি আঙুল প্রমাণ হয়ে গেলেন । নল তাঁকে তুলে নিয়ে দাবানল থেকে বেরিয়ে এলেন । কর্কোটক বললেন—‘রাজন্ ! তুমি আমাকে এখন মাটিতে ফেলো না, কয়েক পা গুনে গুনে চলো ।’ রাজা নল গুনে গুনে যেমনই ‘দশ’ বললেন, অমনি কর্কোটক নাগ তাঁকে দংশন করলেন । তাঁর নিয়ম ছিল কেউ ‘দশ’ বললেই, তাকে ‘ডস’ অর্থাৎ দংশন করবে, নাহলে নয় । কর্কোটকের দংশনে নলের আগের রূপ পরিবর্তিত হল এবং কর্কোটক পূর্বের রূপ ফিরে পেলেন । আশ্চর্যচকিত নলকে তিনি বললেন—‘রাজন্ ! তোমাকে যাতে কেউ চিনতে না পারে, তাই আমি তোমার রূপ বদল করে দিয়েছি । কলি তোমাকে অনেক কষ্ট দিয়েছে, এখন আমার বিষে তোমার শরীরে সে খুবই কষ্টে থাকবে ।(১) তুমি আমাকে রক্ষা করেছ । এখন তোমার হিংস্র পশু-পক্ষী, শত্রু, ব্রহ্মবেত্তা কারো থেকেই কোনো ভয় নেই । এবার থেকে তোমার ওপর কোনো বিষের প্রভাব পড়বে না । যুদ্ধে সর্বদা তোমার জয় হবে ।(২) এখন থেকে তোমার নাম হবে বাহুক, তুমি দ্যুতকুশল রাজা ঋতুপর্ণের রাজধানী অযোধ্যাতে যাও । তাঁকে অশ্ব বিদ্যা শেখালে তিনি তোমাকে পাশার রহস্য বলবেন এবং তোমার বন্ধু হয়ে যাবেন । পাশার রহস্য জানলেই তুমি তোমার পত্নী-পুত্র-কন্যা-রাজ্য সব পেয়ে যাবে । যখন তুমি নিজ রূপ ধারণ করতে চাইবে, আমাকে স্মরণ কোরো এবং আমার দেওয়া বস্ত্র পরিধান করে নিও ।’ এই বলে কর্কোটক নাগ রাজা নলকে দিব্যবস্ত্র প্রদান করে অন্তর্ধান করলেন ।</p>
<p class="Footnotes-Bold">(১) যৎকৃতে চাসি নিকৃতো দুঃখেন মহতা নল । </p>
<p class="Footnotes-Bold">বিষেণ স মদীয়েন ত্বয়ি দুঃখং নিবৎস্যতি ॥</p>
<p class="Footnotes-Right">(মহাভারত, বনপর্ব. ৬৬ ।১৫)</p>
<p class="Footnotes-Bold">(২) ন তে ভয়ং নরব্যাঘ্র দংষ্ট্রিভ্যঃ শত্রুতোঽপি বা ।</p>
<p class="Footnotes-Bold">ব্রহ্মবিদ্ভ্যশ্চ ভবিতা মৎপ্রসান্নরাধিপ ॥</p>
<p class="Footnotes-Bold">রাজন্ বিষনিমিত্তা চ ন তে পীড়া ভবিষয়তি ।</p>
<p class="Footnotes-Bold">সংগ্রামেষু চ রাজেন্দ্র শশ্বজ্জয়মবাপ্স্যসি ॥</p>
<p class="Footnotes-Right">(মহাভারত, বনপর্ব. ৬৬ ।১৮-১৯)</p>
<p class="Text">রাজা নল সেখান থেকে রওনা হয়ে দশম দিনে রাজা ঋতুপর্ণের রাজধানী অযোধ্যায় পৌঁছলেন । সেখানে তিনি রাজদরবারে গিয়ে নিবেদন করলেন—‘আমার নাম বাহুক । আমি ঘোড়া চালাতে এবং তাদের নানাপ্রকার কসরৎ শেখানোর কাজ করি । ঘোটক-বিদ্যায় আমার মতো নিপুণ পৃথিবীতে আর কেউ নেই । অর্থ সম্পর্কিত এবং অন্যান্য গুরুতর সমস্যা আমি ভালোভাবে সমাধান করতে পারি, রন্ধনকাের্য আমি অত্যন্ত নিপুণ । হস্তকৌশলের যে কোনো কাজ এবং অন্য কঠিন কাজও সুসম্পন্ন করার চেষ্টা করব । আপনি আমার জীবিকা স্থির করে আমাকে আপনার কাছে রাখুন ।’ রাজা ঋতুপর্ণ বললেন—‘বাহুক ! তুমি এসেছ, ভালো হয়েছে । এ সব কাজই তোমার দায়িত্বে থাকবে । আমি দ্রুতগামী ঘোড়া পছন্দ করি । সুতরাং তুমি এমন কাজ করো যাতে আমার ঘোড়া দ্রুতগামী হয় । আমি তোমাকে আমার অশ্বশালার অধ্যক্ষ করে দিলাম, প্রত্যেক মাসে তুমি দশ হাজার স্বর্ণমোহর পাবে । তাছাড়াও বার্ষ্ণেয় (রাজা নলের পুরানো সারথি) এবং জীবল সবসময় তোমার কাছে থাকবে । তুমি আনন্দ চিত্তে আমার দরবারে থাকো ।’ রাজা ঋতুপর্ণের কাছে অভ্যর্থনা পেয়ে রাজা নল বাহুকের রূপে বার্ষ্ণেয় এবং জীবলের সঙ্গে অযোধ্যায় বাস করতে লাগলেন । রাজা নল প্রতি রাতে দময়ন্তীকে স্মরণ করে বলতেন ‘হায় হায়, তপস্বিনী ক্ষুধা-তৃষ্ণায় ক্লান্ত বিষণ্ণ হয়ে এই মূর্খকে (আমাকে) হয়তো স্মরণ করছে, না জানি কোথায় বিশ্রাম নিচ্ছে ? কী জানি সে তার জীবন-নির্বাহের জন্য কোথায় কী কাজ করছে ?’ তিনি এইসব নানা কথা ভাবতেন এবং রাজা ঋতুপর্ণের কাছে একমনভাবে থাকতেন, যাতে কেউ চিনতে না পারে ।’</p>
<p class="Text">বিদর্ভরাজ ভীমক যখন সংবাদ পেলেন যে, তাঁর জামাতা নল রাজ্যচ্যুত হয়ে তাঁর কন্যাকে নিয়ে বনে চলে গেছেন, তখন তিনি ব্রাহ্মণদের ডাকালেন এবং তাঁদের বহু ধন-সম্পদ দিয়ে বললেন—‘আপনারা পৃথিবীর সর্বত্র গিয়ে নল-দময়ন্তীর অনুসন্ধান করুন এবং তাঁদের খুঁজে আনুন । যে ব্রাহ্মণ এই কাজ করতে পারবেন, তাঁকে এক সহস্র গো-ধন এবং জমিদারী দেওয়া হবে । যদি আপনারা তাঁকে আনতে না পারেন শুধু খবরটি আনেন তাহলেও দশ হাজার গো-ধন দেওয়া হবে ।’ ব্রাহ্মণরা খুশি মনে নলদময়ন্তীকে খুঁজতে বেরোলেন ।</p>
<p class="Text">সুদেব নামক একজন ব্রাহ্মণ নল-দময়ন্তীকে খোঁজার জন্য চেদিরাজের রাজধানীতে গেলেন । তিনি একদিন রাজপ্রাসাদে দময়ন্তীকে দেখে ফেললেন । সেই সময় রাজার মহলে স্বস্থিবাচন উচ্চারণ হচ্ছিল এবং দময়ন্তী ও সুনন্দা একসঙ্গে বসে এই সকল শুভ-অনুষ্ঠান লক্ষ্য করছিলেন । সুদেব ব্রাহ্মণ দময়ন্তীকে দেখেই চিনে ফেললেন যে ‘ইনিই ভীমক-নন্দিনী । আমি আগে এঁকে যেমন দেখেছিলাম, এখনও তেমনই আছেন । আমার যাত্রা সফল হল ।’ সুদেব দময়ন্তীর কাছে গিয়ে বললেন—‘বিদর্ভ-নন্দিনী ! আমি তোমার ভাইয়ের মিত্র সুদেব ব্রাহ্মণ, রাজা ভীমকের নির্দেশে তোমাকে খুঁজতে আমি এইখানে এসেছি । তোমার মাতা-পিতা, ভাই সানন্দ এবং তোমার দুই সন্তানও বিদর্ভে আছে, তারা সকলেই ভালো আছে । তোমার বিরহে সব আত্মীয়-কুটুম্ব প্রাণহীন হয়ে আছে এবং তোমাকে খোঁজার জন্য শত-শত ব্রাহ্মণ পৃথিবীতে ঘুরছেন ।’ দময়ন্তী ব্রাহ্মণকে চিনতে পারলেন । তিনি ক্রমশ সকলের কুশল জিজ্ঞাসা করলেন এবং কাঁদতে লাগলেন । সুনন্দা দময়ন্তীকে কথা বলতে-বলতে কাঁদতে দেখে ভয় পেয়ে গিয়ে তাঁর মাকে সব জানালেন । রাজমাতা তাড়াতাড়ি অন্তঃপুর থেকে বেরিয়ে এসে ব্রাহ্মণকে জিজ্ঞাসা করলেন, ‘মহারাজ ! ইনি কার পত্নী, কার কন্যা ? বাড়ির লোকদের থেকে ইনি কী করে বিচ্ছিন্ন হয়ে গেলেন ? আপনি এঁকে কী করে চিনলেন ?’ সুদেব নল-দময়ন্তীর সম্পূর্ণ ঘটনা জানালেন এবং বললেন যেমন ছাই চাপা আগুন উষ্ণতার প্রভাবে জানা যায়, তেমনই এই দেবীর সুন্দর রূপ এবং ললাট দেখে আমি চিনেছি । সুনন্দা নিজ হাতে দময়ন্তীর কপাল ধুয়ে দিলেন, তাতে তাঁর ভ্রূযুগলের মাঝখানে চাঁদের মতো লাল চিহ্ন প্রকটিত হল । ললাটের সেই লাল তিল দেখে সুনন্দা এবং রাজমাতা দুজনেই কেঁদে উঠলেন । তাঁরা বহুক্ষণ দময়ন্তীকে বুকে ধরে রাখলেন । রাজমাতা বললেন—‘দময়ন্তী ! আমি এই তিলটি দেখে চিনতে পারলাম, তুমি আমার ভগ্নীর কন্যা । তোমার মা আমার নিজের বোন । আমরা দুজন দশার্ণ দেশের রাজা সুদামার কন্যা । তোমার জন্ম হয়েছিল আমার পিতৃগৃহে, আমি তখনই তোমাকে দেখেছি । তোমার পিতার ঘরের মতো, এই বাড়িও তোমার, এই সম্পত্তি যেমন আমার, তেমনই তোমারও ।’ দময়ন্তী খুব খুশি হলেন । তিনি তাঁর মাসীমাকে প্রণাম করে বললেন—‘মা ! তুমি আমাকে চেনোনি তাতে কী হয়েছে, আমি তো এখানে তোমার মেয়ের মতোই ছিলাম । তুমি আমার সব আকাঙ্ক্ষা পূর্ণ করেছ, রক্ষা করেছ । আমি এখানে আরও থাকতে পারতাম, কিন্তু আমার ছোট দুটি সন্তান বাবার কাছে আছে, তারা হয়তো পিতার বিরহে কাতর । তুমি আমাকে বিদর্ভে পাঠাবার ব্যবস্থা করে দাও ।’ রাজমাতা খুব খুশি হলেন । তিনি পুত্রকে বলে বস্ত্র অলংকার ও সৈন্যসহ দময়ন্তীর যাওয়ার ব্যবস্থা করে দিলেন । বিদর্ভে দময়ন্তীর অত্যন্ত আদর ও অভ্যর্থনা হল । তিনি মা-বাবা, ভাই ও সন্তানদের সঙ্গে মিলিত হলেন এবং দেবতা ও ব্রাহ্মণদের পূজা করলেন । রাজা ভীমক কন্যাকে কাছে পেয়ে খুব খুশি হলেন । তিনি সুদেবকে এক হাজার গোধন ও জমিদারী দিয়ে সন্তুষ্ট করলেন ।</p>


<p class="Page-Break"> </p>
<p class="Sub-Heading" id="toc_marker-5-5" xml:lang="en-US">নলের অনুসন্ধান, ঋতুপর্ণের বিদর্ভযাত্রা, কলিযুগের নিষ্ক্রান্ত হওয়া</p>
<p class="Text">বৃহদশ্ব বললেন—যুধিষ্ঠির ! একদিন পিতৃগৃহে বিশ্রামের পর দময়ন্তী তাঁর মাকে বললেন—‘মা ! আপনাকে সত্য করে বলছি, আপনি যদি আমাকে জীবিত রাখতে চান, তাহলে আমার পতিদেবকে খুঁজে বার করুন ।’ রানি অত্যন্ত দুঃখিত হয়ে তাঁর পতি রাজা ভীমককে বললেন—‘স্বামীন্ ! দময়ন্তী তার পতির জন্য অত্যন্ত ব্যাকুল, সে লজ্জাত্যাগ করে আমাকে তার স্বামীর অনুসন্ধান করতে বলেছে ।’ রাজা তাঁর আশ্রিত ব্রাহ্মণদের ডাকিয়ে আনালেন এবং নলকে খোঁজার জন্য তাঁদের নিযুক্ত করলেন । ব্রাহ্মণরা দময়ন্তীর কাছে গিয়ে বললেন—‘আমরা রাজা নলকে খোঁজার জন্য যাচ্ছি ।’ দময়ন্তী ব্রাহ্মণদের বললেন—‘আপনারা যে দেশে যাবেন, সেখানে লোকদের সমবেত করে বলবেন—‘হে দময়ন্তীর ছলনাকারী, তুমি তাঁর শাড়ির অর্ধেক ছিঁড়ে নিয়ে এবং ওই দাসীকে বনে নিদ্রিত অবস্থায় ফেলে রেখে কোথায় গেছ ? তোমার সেই দাসী এখনও সেই অবস্থায় অর্ধেক শাড়ি পরে তোমার আসার অপেক্ষায় পথ দেখছে এবং তোমার বিরহ ব্যথায় দুঃখে সময় কাটাচ্ছে ।’(১) তাঁর কাছে আমার দুর্দশার বর্ণনা করবেন এবং এমন কথা বলবেন, যাতে তিনি প্রসন্ন হয়ে আমাকে কৃপা করেন । আমার কথা শুনে যদি কোনো উত্তর দেন, তাহলে তিনি কে, কোথায় থাকেন এই সব খবর জেনে নেবেন এবং মনে করে আমাকে সব জানাবেন । মনে রাখবেন, আপনারা আমার নির্দেশেই এইসব কথা বলছেন, তা যেন উনি বুঝতে না পারেন ।’ ব্রাহ্মণরা দময়ন্তীর নির্দেশানুসারে রাজা নলকে খুঁজতে বেরোলেন ।</p>
<p class="Footnotes-Bold">(১) ক্ব নু ত্বং কিতবচ্ছিত্ত্বা বস্ত্রার্ধং প্রস্থিতো মম ।</p>
<p class="Footnotes-Bold">উৎসৃজ্য বিপিনে সুপ্তামনুরক্তাং প্রিয়াং প্রিয় ॥</p>
<p class="Footnotes-Bold">সা বৈ যথা ত্বয়া দৃষ্টা তথাঽঽস্তে ত্বৎপ্রতীক্ষিণী ।</p>
<p class="Footnotes-Bold">দহ্যমানা ভৃশং বালা বস্ত্রার্ধেনাভিসংবৃতা ॥</p>
<p class="Footnotes-Right">(মহাভারত, বনপর্ব. ৬৯ ।৩৭-৩৮)</p>
<p class="Text">বহুদিন ধরে অনুসন্ধান চালাবার পরে পর্ণাদ নামক এক ব্রাহ্মণ রাজপ্রাসাদে এসে দময়ন্তীকে জানাল—‘রাজকুমারী, আমি আপনার নির্দেশানুসারে রাজা নলের অনুসন্ধান করতে অযোধ্যায় পেঁছাই । সেইখানেই রাজা ঋতুপর্ণের সভায় সবার সামনে আপনার কথা আবৃত্তি করি । কিন্তু সেখানে কেউ কোনো উত্তর দেয়নি । ওখান থেকে যখন রওনা হই তখন বাহুক নামক সারথি আমাকে একান্তে ডেকে কিছু জানায় । ‘দেবি ! সেই সারথি রাজা ঋতুপর্ণের ঘোড়াদের শিক্ষায় নিযুক্ত, উত্তম রান্না করে, কিন্তু তার হাত দুটি ছোট এবং সে দেখতে কুৎসিত ।’ সে দীর্ঘশ্বাস নিয়ে কাঁদতে কাঁদতে জানায় যে, কুলীন নারীরা ভয়ানক কষ্ট পেলেও নিজ মর্যাদা রক্ষা করে এবং সতীত্বের জোরে স্বর্গে যায় । পতি ত্যাগ করলেও, তাঁরা কুপিত হন না, নিজ সদাচার রক্ষা করেন ।(১) ত্যাগকারী ব্যক্তি বিপদগ্রস্ত হওয়ায় দুঃখ-শোকে চেতনাহীন হয়েছিল, সুতরাং তার ওপর রাগ করা উচিত নয় । একথা সত্য যে, সেই সময় তাঁর পত্নীকে ঠিকমতো যত্ন করেনি, কিন্তু তখন সে রাজলক্ষ্মীচ্যুত, ক্ষুধাতুর, দুঃখী এবং দুর্দশাগ্রস্ত ছিল । অতএব এই বিরূপ অবস্থার জন্য তার ওপর অসন্তুষ্ট হওয়া উচিত নয় । সে প্রাণরক্ষার জন্য যখন কোনো একটি অবলম্বনের উপায় করছিল সেইসময় একটি পাখি তার বস্ত্র নিয়ে উড়ে যায় । তার অন্তরে অসহ্য বেদনা ছিল ।’ রাজকুমারি ! বাহুকের কথাগুলি আমি আপনাকে শোনাতে এসেছি । আপনি যা ঠিক মনে করেন, করুন । ইচ্ছা হলে মহারাজকেও বলতে পারেন ।’</p>
<p class="Footnotes-Bold">(১) বৈষম্যমপি সম্প্রাপ্তা গোপায়ন্তি কুলস্ত্রিয়ঃ ।</p>
<p class="Footnotes-Bold">আত্মানমাত্মনা সত্যো জিতঃ স্বর্গো ন সংশয়ঃ ॥</p>
<p class="Footnotes-Bold">রহিতা ভর্তৃভিশ্চৈব ন কুপ্যন্তি কদাচন ।</p>
<p class="Footnotes-Bold">প্রাণাংশ্চারিত্রকবচান্ ধারয়ন্তি বরস্ত্রিয়ঃ ॥</p>
<p class="Footnotes-Right">(মহাভারত, বনপর্ব. ৭০ ।৮-৯)</p>
<p class="Text">ব্রাহ্মণের কথা শুনে দময়ন্তীর চোখ জলে ভরে গেল, তিনি মাকে একান্তে ডেকে বললেন—‘মা ! আপনি পিতাকে এসব কথা বলবেন না । আমি সুদেব ব্রাহ্মণকে এই কাজে নিযুক্ত করছি । সুদেব যেমন শুভ মুহূর্তে আমাকে এইখানে নিয়ে এসেছিল, তেমনই ও শুভসময় দেখে অযোধ্যায় যাবে এবং আমার পতিকে ফিরিয়ে আনার কোনো উপায় করবে ।’ তারপর দময়ন্তী পর্ণাদকে যথোচিত আদর ও আপ্যায়ন করে বিদায় দিয়ে সুদেবকে ডাকালেন । সুদেব এলে তাঁকে বললেন—‘ব্রাহ্মণদেবতা ! আপনি অতি শীঘ্র অযোধ্যা-নগরীতে গিয়ে রাজা ঋতুপর্ণকে বলুন যে দময়ন্তী পুনর্বার স্বয়ংবর সভায় স্বেচ্ছানুসারে পতি নির্বাচন করতে চান । বড় বড় রাজা এবং রাজপুত্ররা যাচ্ছেন । কালই স্বয়ংবর তিথি । আপনি যদি যেতে চান তাহলে যেতে পারেন । নল বেঁচে আছেন কি না তার কোনো খবর নেই, তাই সূের্যাদয়ের সময় তিনি দ্বিতীয় পতি বরণ করবেন ।’ দময়ন্তীর কথা শুনে সুদেব অযোধ্যায় গেলেন এবং রাজা ঋতুপর্ণকে সব কথা বললেন ।</p>
<p class="Text">রাজা ঋতুপর্ণ সুদেব ব্রাহ্মণের কথা শুনে বাহুককে ডাকালেন এবং মিষ্টস্বরে তাঁকে বুঝিয়ে বললেন যে ‘বাহুক ! কাল দময়ন্তীর স্বয়ংবর । আমি একদিনের মধ্যে বিদর্ভ দেশে পেঁছতে চাই । তুমি যদি মনে করো তাড়াতাড়ি পেঁছানো সম্ভব, তাহলেই আমি যাব ।’ রাজা ঋতুপর্ণের কথা শুনে নলের হৃদয় বিদীর্ণ হতে লাগল । তিনি মনে মনে ভাবলেন—‘দময়ন্তী দুঃখে হতচেতন হয়েই নিশ্চয়ই এই কথা বলেছে । হয়তো তাই করতে চায় । কিন্তু না, না, ও আমাকে পাওয়ার জন্যই এইরকম উপায় করেছে । দময়ন্তী পতিব্রতা, তপস্বিনী এবং দীন । আমি দুর্বুদ্ধিবশত ওকে ত্যাগ করে বড় নিষ্ঠুর কাজ করেছি । অপরাধ আমারই, সে কখনো এমন কাজ করতে পারে না । যাইহোক, সত্য কী আর অসত্যই বা কী—তা ওখানে গেলেই জানা যাবে । ঋতুপর্ণের ইচ্ছা পূর্ণ করায় আমারও স্বার্থ আছে ।’ বাহুক হাত জোড় করে বললেন—‘আমি আপনার কথা অনুযায়ী কাজ করব, প্রতিজ্ঞা করছি ।’ বাহুক অশ্বশালায় গিয়ে শ্রেষ্ঠ ঘোড়াগুলি পরীক্ষা করতে লাগলেন । রাজা নল ভালো জাতের চারটি দ্রুতগামী ঘোড়া নিয়ে রথে জুতলেন এবং রাজা ঋতুপর্ণকে নিয়ে রথে চড়লেন ।</p>
<p class="Text">আকাশচারী পাখি যেমন আকাশে ওড়ে, তেমনই বাহুকের রথও অল্পসময়ের মধ্যে নদী, পাহাড়, বন পার হয়ে গেল । এক স্থানে রাজা ঋতুপর্ণের উত্তরীয় নীচে পড়ে গেল, তিনি ব্যাকুল হয়ে বললেন, ‘রথ থামাও, বার্ষ্ণেয়কে পাঠাও উত্তরীয় নিয়ে আসতে ।’ নল বললেন—‘আপনার বস্ত্র যেখানে পড়েছে, আমরা সেখান থেকে এক যোজন চলে এসেছি, এখন আর ওটা পাওয়া যাবে না ।’ এই কথা বলার সময় রথ একটি বনের মধ্যে দিয়ে যাচ্ছিল । ঋতুপর্ণ বললেন—‘বাহুক ! আমার অঙ্ক-শাস্ত্রে পারদর্শিতা দেখ, সামনের বৃক্ষে যত ফল আর পাতা দেখছ, তার থেকে জমিতে পতিত ফল ও পাতা একশত গুণ বেশি । এই গাছের দুটি শাখা ও ছোট ডালে পাঁচ কোটি পাতা এবং দুহাজার পঁচানব্বইটি ফল আছে । তুমি ইচ্ছা হলে গুণে নাও ।’ বাহুক রথ দাঁড় করিয়ে বললেন—‘আমি এই গাছটি কেটে এর ফল ও পাতা ঠিক করে গুণে স্থির করব ।’ বাহুক গুণে দেখলেন, রাজা যা বলেছেন ঠিক ততগুলিই ফল ও পাতা আছে । তিনি আশ্চর্যান্বিত হয়ে বললেন, ‘আপনার বিদ্যা তো অদ্ভুত, দয়া করে আমাকে শিখিয়ে দিন ।’ ঋতুপর্ণ বললেন—‘গণিত-বিদ্যার মতোই পাশার বশীকরণ বিদ্যাতেও আমি এইরকমই পারদর্শী ।’ বাহুক বললেন—‘আপনি আমাকে যদি এই বিদ্যাও শিখিয়ে দেন, তাহলে আমি আপনাকে অশ্ব-বিদ্যা শিখিয়ে দেব ।’ ঋতুপর্ণের বিদর্ভ দেশে পৌঁছানোর খুব তাড়া ছিল আর অশ্ববিদ্যা শেখারও লোভ ছিল । তাই তিনি রাজা নলকে পাশাখেলার বিদ্যা শিখিয়ে দিয়ে বললেন—‘তুমি আমাকে পরে অশ্ববিদ্যা শিখিয়ে দিও । আমি এটি তোমার কাছে গচ্ছিত রাখলাম ।’</p>
<p class="Text">রাজা নল যখনই পাশাখেলার বিদ্যা শিখলেন, তখনই কলিযুগ কর্কোটক নাগের তীক্ষ্ণ বিষ তীব্র বমনের মাধ্যমে দেহ থেকে নির্গত হল । কলি তাঁর শরীর থেকে বার হয়ে গেলে নলের খুব ক্রোধ হল, তিনি তাকে অভিশাপ দিতে গেলেন । কলিযুগ দুই হাত জোড় করে, ভয়ে কাঁপতে কাঁপতে বলল—‘আপনি শান্ত হোন, ক্রোধ সংবরণ করুন, আমি আপনাকে যশস্বী করে দেব । আপনি যখন দময়ন্তীকে ত্যাগ করেন, তিনি সেই সময়ই আমাকে শাপ দেন । আমি অত্যন্ত দুঃখের সঙ্গে কর্কোটক নাগের বিষের জ্বালায় অতীষ্ট হয়ে আপনার শরীরে বাস করছিলাম । আমি আপনার শরণাগত, আমার প্রার্থনা শুনুন, আমাকে শাপ দেবেন না । যে আপনার পবিত্র চরিত্র পাঠ করবে, তার আমার থেকে ভয় থাকবে না ।’ রাজা নল ক্রোধ সংবরণ করলেন । কলিযুগ ভীতসন্ত্রস্ত হয়ে বহেড়া গাছের মধ্যে ঢুকে গেল । কলিযুগ এবং নল ছাড়া একথা আর কেউ জানতে পারলেন না, বহেড়া গাছ ঠুঁটো হয়ে রইল ।(১)</p>
<p class="Footnotes-Bold">(১) যে চ ত্বাং মনুজা লোকে কীর্তয়িষ্যন্ত্যতন্দ্রিতাঃ ।</p>
<p class="Footnotes-Bold">মৎপ্রসূতং ভয়ং তেষাং ন কদাচিদ্ ভবিষ্যতি ॥</p>
<p class="Footnotes-Bold"> ভয়ার্তং শরণং যাতং যদি মাং ত্বং ন শপ্স্যসে ।</p>
<p class="Footnotes-Bold">এবমুক্তো নলো রাজা ন্যয়চ্ছৎ কোপমাত্মনঃ ॥</p>
<p class="Footnotes-Bold">ততো ভীতঃ কলিঃ ক্ষিপ্রং প্রবিবেশ বিভীতকম্ ।</p>
<p class="Footnotes-Bold">কলিস্ত্বন্যৈস্তদাদৃশ্যঃ কথয়ন্ নৈষধেন বৈ ॥</p>
<p class="Footnotes-Right">(মহাভারত, বনপর্ব. ৭২ । ৩৬-৩৮)</p>
<p class="Text">কলি রাজা নলকে ছেড়ে দিলেও তাঁর রূপ পরিবর্তন হল না । তিনি দ্রুত রথ চালিয়ে সন্ধ্যার পূর্বেই বিদর্ভ দেশে পৌঁছলেন । রাজা ভীমকের কাছে সংবাদ পাঠানো হল । তিনি ঋতুপর্ণকে স্বাগত জানালেন । ঋতুপর্ণের রথের ঝংকারে দশদিক গুঞ্জরিত হল । কুণ্ডিনপুর থেকে রাজা নলের যে ঘোড়াগুলি তাঁর পুত্রকন্যাদের নিয়ে এসেছিল, সেই ঘোড়াগুলি রথের আওয়াজে উল্লসিত হয়ে উঠল । দময়ন্তীরও এই রথের আওয়াজ পরিচিত মনে হল । দময়ন্তী ভাবতে লাগলেন ‘এই রথের আওয়াজ আমার চিত্তে আনন্দের লহরী তুলেছে, নিশ্চয়ই আমার পতিদেব এটি চালাচ্ছেন । আজ যদি তিনি না আসেন, তাহলে আমি জ্বলন্ত আগুনে প্রাণ বিসর্জন দেব । আমি কখনো তাঁকে হাসি-ঠাট্টা করে মিথ্যা কথা বলেছি, তাঁর কোনো অপকার করেছি অথবা প্রতিজ্ঞা করে তা ভঙ্গ করেছি, এরকম মনে হয় না । উনি শক্তিশালী, ক্ষমাশীল, বীর, দাতা এবং একপত্নীব্রত । ওঁর বিরহে আমার হৃদয় বিদীর্ণ হচ্ছে ।’ দময়ন্তী রাজপ্রাসাদের ছাদে গিয়ে রথের আগমন এবং তার থেকে রথী ও সারথিদের অবরোহণ দেখতে লাগলেন ।</p>


<p class="Page-Break"> </p>
<p class="Sub-Heading" id="toc_marker-5-6" xml:lang="en-US">রাজা নলকে দময়ন্তীর পরীক্ষা, চিনে নেওয়া, মিলন, রাজ্যপ্রাপ্তি এবং কাহিনীর উপসংহার</p>
<p class="Text">বৃহদশ্ব বললেন—যুধিষ্ঠির ! বিদর্ভরাজ ভীমক অযোধ্যাপতি ঋতুপর্ণকে মহাসমারোহে অভ্যর্থনা করলেন । ঋতুপর্ণের থাকার উত্তম বাসস্থানের ব্যবস্থা করা হল । রাজা ঋতুপর্ণ কুণ্ডিনপুরে স্বয়ংবর সভার কোনো ব্যবস্থাই দেখতে পেলেন না । ভীমক জানতেনই না যে রাজা ঋতুপর্ণ তাঁর কন্যা দময়ন্তীর স্বয়ংবরে নিমন্ত্রণ পেয়ে এসেছেন । তিনি কুশল সংবাদের পর জিজ্ঞাসা করলেন—‘আপনার এখানে আগমনের কী উদ্দেশ্য ?’ রাজা ঋতুপর্ণ স্বয়ংবরের কোনো আয়োজন না দেখে, সেই কথা চেপে গেলেন, বললেন— ‘আমি আপনাকে দেখতে আর প্রণাম করতে এসেছি ।’ ভীমক ভাবলেন একশত যোজন দূর থেকে কেউ শুধু প্রণাম করতে বা দেখতে আসে না । যাইহোক, সে কথা পরে ঠিকই জানা যাবে । বাহুক এবং বার্ষ্ণেয় অশ্বশালায় থেকে ঘোড়াদের দেখাশোনা করতে লাগলেন ।</p>
<p class="Text">দময়ন্তী আকুল হয়ে ভাবতে লাগলেন ‘রথের আওয়াজ তো আমার পতিদেবের রথেরই মতো, কিন্তু তাঁকে তো কোথাও দেখছি না । বার্ষ্ণেয় ওঁর কাছে থেকে রথবিদ্যা শিখেছে তাই হয়ত মনে হচ্ছে এই রথ তাঁর । হয়তো ঋতুপর্ণও এই বিদ্যা জানেন ।’ তিনি দাসীকে ডেকে বললেন—‘কেশিনী ! তুমি গিয়ে খোঁজ নাও ওই কুরূপ ব্যক্তিটি কে ? হয়তো উনিই আমার স্বামী । আমি ব্রাহ্মণকে যে কথা বলে পাঠিয়েছিলাম, সেই কথাই ওঁকে গিয়ে বলো, আর তিনি কী উত্তর দেন শুনে আমাকে এসে বলো ।’ কেশিনী অশ্বশালায় গিয়ে বাহুকের সঙ্গে কথা বলল । কেশিনী জিজ্ঞাসা করল—‘বাহুক, রাজা নল কোথায় ? তুমি কি জান ? তোমার সঙ্গী বার্ষ্ণেয় কি জানে ?’ বাহুক বলল—‘কেশিনী ! বার্ষ্ণেয় রাজা নলের সন্তানদের এখানে রেখে গিয়েছিল । নলের সম্পর্কে সে কিছুই জানে না । এই সময় নলের রূপও পরিবর্তিত হয়েছে । তিনি লুকিয়ে থাকেন । তিনি স্বয়ং নিজেকে চিনতে পারেন অথবা  চিনতে পারেন তাঁর পত্নী দময়ন্তী । কারণ তিনি তাঁর গুপ্ত চিহ্ন কারো সামনে প্রকাশ করেন না । কেশিনী ! রাজা নল বিপদে পড়ে গিয়েছিলেন । তাই তিনি তাঁর পত্নীকে ত্যাগ করেছিলেন, দময়ন্তীর তাঁর ওপর রাগ করা উচিত নয় । যখন তিনি আহারের কথা চিন্তা করছিলেন, তখন পাখি তাঁর বস্ত্র নিয়ে উড়ে যায় । তাঁর হৃদয় দুঃখে বিদীর্ণ হয়েছিল । তিনি তাঁর পত্নীর প্রতি সঠিক ব্যবহার করেননি, সেকথা ঠিক, তৱুও তাঁর দুরবস্থার কথা চিন্তা করে দময়ন্তীর রাগ করা উচিত নয় ।’ এই কথা বলতে বলতে রাজা নলের হৃদয় দুন্খে ভেঙে পড়ল, তাঁর কণ্ঠরোধ হল, চোখ দিয়ে জল পড়তে লাগল । কেশিনী দময়ন্তীর কাছে এসে আনুপূর্বিক সমস্ত সবিস্তারে জানাল ।</p>
<p class="Text">তখন দময়ন্তীর ধারণা আরও দৃঢ় হল যে, ইনিই রাজা নল । তিনি তখন দাসীকে ডেকে বললেন—‘কেশিনী, তুমি আবার বাহুকের কাছে যাও এবং সেখানে চুপ করে দাঁড়িয়ে থাকো । তিনি কী করেন দেখ, আগুন চাইলে দেবে না, জল চাইলে দেরী করে দেবে, তাঁর প্রত্যেকটি কথা আমাকে এসে বলবে ।’ কেশিনী আবার বাহুকের কাছে গেল এবং তাঁর দেবতা ও মানুষের মতো সুন্দর ব্যবহার দেখে ফিরে এসে দময়ন্তীকে বলল—‘রাজকুমারী ! বাহুক তো জল-স্থল-অগ্নি সবই জয় করে নিয়েছে । আমি এখনও পর্যন্ত কখনো এমন ব্যক্তি দেখিনি । তাঁর সামনে যদি নীচু দরজা পড়ত, তিনি সেখানে এলেই দরজা আপনিই উঁচু হয়ে যেত, তাঁকে সেখানে মাথা নত করতে হত না । সামান্য ছিদ্রসম গোলকও তাকে প্রবেশ করবার জায়গা দিয়ে গুফার মতো বড় হয়ে যায় । তাঁর খাওয়ার জলের যে কলসটি ঘরে দেওয়া আছে, তা কখনো খালি হয় না, তিনি সেদিকে তাকালে তা আপনিই জলে ভরে যায় । তিনি খড় তুলে সূের্যর দিকে করলেই, সেটিতে আগুন ধরে যায় । তাছাড়া অগ্নির স্পর্শে তাঁর হাতও পোড়ে না । তাঁর ইচ্ছানুসারে জল বয়ে যায় । তিনি যখন হাতে ফুল ধরেন, সেই ফুল ম্লান হয় না বরং আরও প্রস্ফুটিত হয়ে সুগন্ধ ছড়ায় । এইসব অদ্ভুত ব্যাপার দেখে আমি তো হতভম্ব হয়ে গেছি । তাই তাড়াতাড়ি আপনার কাছে চলে এসেছি ।’ দময়ন্তী বাহুকের কাজ ও কর্মপ্রচেষ্টার কথা শুনে নিশ্চিত হলেন যে, ইনি অবশ্যই তাঁর পতি । তিনি কেশিনীর সঙ্গে তাঁর দুই সন্তানকে নলের কাছে পাঠালেন । বাহুক ইন্দ্রসেন ও ইন্দ্রসেনাকে চিনতে পেরে তাদের কোলে নিয়ে বুকে জড়িয়ে ধরলেন । তিনি সন্তানদের জড়িয়ে ধরে কাঁদতে লাগলেন, তাঁর মুখে পিতার স্নেহভাব প্রকটিত হল । কিছুক্ষণ পরে তিনি সন্তানদের দাসী কেশিনীর কাছে দিয়ে বললেন—‘এই শিশুদুটি আমার দুই সন্তানের মতো, তাই এদের দেখে আমার কান্না এসেছিল । কেশিনী ! তুমি বারংবার আমার কাছে আসছ, না জানি লোকে কী ভাবছে । তোমার এখানে আমার কাছে বারবার আসা ঠিক নয় । তুমি যাও ।’ কেশিনী শিশু দুটিকে নিয়ে ফিরে গেল এবং দময়ন্তীকে সব কথা জানাল ।</p>
<p class="Text">দময়ন্তী তারপর কেশিনীকে তাঁর মায়ের কাছে নিয়ে গিয়ে বললেন—‘মা ! আমি রাজা নল মনে করে বাহুককে বারংবার পরীক্ষা করেছি । এখন আমার শুধু তাঁর রূপের ব্যাপারেই একটু সন্দেহ রয়েছে । আমি নিজে এখন তাঁকে পরীক্ষা করতে চাই । সুতরাং আপনি বাহুককে আমার মহলে আসার অনুমতি প্রদান করুন, অথবা আমাকে ওর কাছে যাওয়ার অনুমতি দিন । আপনি ইচ্ছা করলে এই কথা বাবাকে বলতেও পারেন এবং নাও বলতে পারেন ।’ রানি তাঁর স্বামী ভীমকের অনুমতি নিয়ে বাহুককে রানিমহলে নিয়ে আসার নির্দেশ দিলেন । বাহুককে ডেকে আনা হল । দময়ন্তীকে দেখেই নলের হৃদয় শোক ও দুঃখে ভরে উঠল । তিনি চোখের জলে প্লাবিত হলেন । বাহুকের আকুলতা দেখে দময়ন্তীও শোকগ্রস্ত হলেন । সেইসময় দময়ন্তী গৈরিক বসন পরেছিলেন, চুলেও জটা ধরেছিল, শরীরে ময়লা পড়েছিল । দময়ন্তী বললেন—‘বাহুক ! এক ধর্মজ্ঞ ব্যক্তি তাঁর নিদ্রিত পত্নীকে বনের মধ্যে ফেলে চলে গিয়েছিলেন, তুমি কি তাঁকে দেখেছ ? সেই সময় সেই নারী ক্লান্ত-ক্ষুধার্ত এবং নিদ্রায় অচেতন ছিল, এরূপ নিরপরাধা পত্নীকে পুণ্যশ্লোক নিষাধরাজ ব্যতীত আর কে নির্জন বনে ফেলে আসতে পারেন ! আমি সারাজীবন জেনে-শুনে তাঁর কাছে কোনো অন্যায় করিনি, তা সত্ত্বেও তিনি আমাকে নিদ্রিতাবস্থায় ছেড়ে চলে গেলেন ।’ বলতে বলতে দময়ন্তী কান্নায় ভেঙে পড়লেন । দময়ন্তীর সেই বিশাল সুন্দর চোখ দিয়ে জল পড়তে দেখে নল আর থাকতে পারেলেন না । তিনি বলতে লাগলেন—‘প্রিয়ে ! আমি জেনে শুনে রাজ্য নষ্ট করিনি এবং তোমাকেও ত্যাগ করিনি । এ কলিযুগের কাজ ।(১) আমি জানি, যখন থেকে তোমার সঙ্গে আমার বিচ্ছেদ হয়েছে, তুমি রাত-দিন আমার কথাই চিন্তা করছ । কলি আমার দেহের মধ্যে তোমার শাপের জন্যই কষ্ট পাচ্ছিল । আমি নিজ চেষ্টায় এবং তপস্যাবলে তাকে জয় করেছি, অবশেষে আমাদের দুঃখের সময় শেষ হয়েছে । কলি এখন আমাকে ছেড়ে চলে গেছে, আমি তোমার জন্যই এখানে এসেছি । এখন তুমি বলো তুমি আমার মতো প্রেমিক, অনুরাগী স্বামীকে ছেড়ে যেভাবে দ্বিতীয়বার বিবাহ করতে যাচ্ছ, অন্য কোনো স্ত্রী কি তা করতে পারত ?(২) তোমার স্বয়ংবরের কথা শুনেই তো রাজা ঋতুপর্ণ অত্যন্ত দ্রুত এখানে চলে এলেন ।’ </p>
<p class="Footnotes-Bold">(১) মম রাজ্যং প্রণষ্টং যন্নাহং তৎ কৃতবান্ স্বয়ম্ । </p>
<p class="Footnotes-Bold">কলিনা তৎ কৃতং ভীরু যচ্চ ত্বামহমত্যজম্ ॥</p>
<p class="Footnotes-Right">(মহাভারত, বনপর্ব. ৭৬ ।১৭)</p>
<p class="Footnotes-Bold">(২) কথং নু নারী ভর্তারমনুরক্তমনুব্রতম্ ।</p>
<p class="Footnotes-Bold">উত্সৃজ্য বরয়েদন্যং যথা ত্বং ভীরু কর্হিচিত্ ॥</p>
<p class="Footnotes-Right">(মহাভারত, বনপর্ব. ৭৬ ।২২)</p>
<p class="Text">দময়ন্তী হাত জোড় করে বললেন—‘আর্যপুত্র ! আমাকে দোষী করা উচিত নয় । আপনি তো জানেন যে, আপনার সামনে প্রকটিত দেবতাদের গলায় মালা না দিয়ে আমি আপনাকে বরণ করেছিলাম । আমি আপনাকে খোঁজার জন্য বহু ব্রাহ্মণকে নানাদিকে পাঠিয়েছি । তাঁরা আমার বলা কথা বলতে বলতে চারদিকে ঘুরে বেড়াচ্ছেন । পর্ণাদ নামক ব্রাহ্মণ অযোধ্যাপুরীতে আপনার কাছে গিয়েছিলেন । তিনি আপনাকে আমার বলা কথাগুলি শুনিয়েছিলেন এবং আপনি তার যথোচিত উত্তর দিয়েছিলেন । সেই খবর শুনে আপনাকে এখানে আনাবার জন্যই আমি এই উপায় ঠিক করেছিলাম । আমি জানি আপনি ছাড়া কেউ নেই, যে একদিনের মধ্যে ঘোড়ায় করে শত যোজন পথ পার হতে পারে । আমি আপনার চরণস্পর্শ করে সত্য সত্য বলছি যে, আমি মনে-মনেও কখনো পর-পুরুষের কথা চিন্তা করিনি । আমি যদি মনে মনেও কখনো পাপকর্ম করে থাকি তাহলে নিরন্তর বিচরণশীল বায়ুদেব, ভগবান সূর্য এবং মনের দেবতা চন্দ্র আমাকে যেন ধ্বংস করে দেন । এই তিন দেবতা ভূমণ্ডলে বিচরণ করেন, তাঁরা সত্য কথা বলুন এবং আমি যদি পাপিয়সী হই, তাহলে যেন আমাকে ত্যাগ করেন ।’ তখন বায়ু অন্তরীক্ষে অবস্থিত হয়ে বললেন—</p>
<p class="Text">‘রাজন্ ! আমি সত্য বলছি, দময়ন্তী কোনো পাপ করেননি । ইনি তিন বৎসর ধরে তাঁর উজ্জ্বল শীলব্রত রক্ষা করেছেন । আমরা এঁর রক্ষকরূপে ছিলাম এবং এঁর পবিত্রতার সাক্ষী ।(১) ইনি স্বয়ংবরের ঘোষণা করেছিলেন তোমার খোঁজ পাবার জন্যই । প্রকৃতপক্ষে দময়ন্তী তোমার উপযুক্ত স্ত্রী এবং তুমিও এঁর যোগ্য স্বামী । কোনো চিন্তা না করে এঁকে গ্রহণ করো ।’ পবন দেবতা যখন এই কথা বলছিলেন, তখন আকাশ থেকে পুষ্পবৃষ্টি হতে লাগল এবং দেবতাদের দুন্দুভি ধ্বনিত হল । শীতল, সুগন্ধ বায়ু মন্দ-মন্দ প্রবাহিত হল । এই অভূতপূর্ব দৃশ্য দেখে নলের সন্দেহ দূর হল, তিনি নাগরাজ কর্কোটক প্রদত্ত বসন গায়ে দিয়ে তাঁকে স্মরণ করলেন । তাঁর শরীর তৎক্ষণাৎ পূর্বরূপ ধারণ করল । দময়ন্তী নলের পূর্বেকার রূপ দেখে তাঁকে জড়িয়ে ধরে কাঁদতে লাগলেন । রাজা নলও গভীর প্রেমে দময়ন্তীকে আলিঙ্গনাবদ্ধ করলেন । দুই সন্তানকে ৱুকে জড়িয়ে নানা মিষ্টবাক্য বলতে লাগলেন । সারা রাত এইভাবে কেটে গেল ।</p>
<p class="Footnotes-Bold">(১) এবমুক্তস্তথা বায়ুরন্তরিক্ষাদভাষত ।</p>
<p class="Footnotes-Bold">নৈষা কৃতবতী পাপং নল সত্যং ব্রবীমি তে ॥</p>
<p class="Footnotes-Bold">রাজঞ্ছীলনিধিঃ স্ফীতো দময়ন্ত্যা সুরক্ষিতঃ ।</p>
<p class="Footnotes-Bold">সাক্ষিণো রক্ষিণশ্চাস্যা বয়ং ত্রীন্ পরিবত্সরান্ ॥</p>
<p class="Footnotes-Right">(মহাভারত, বনপর্ব. ৭৬ ।৩৬-৩৭)</p>
<p class="Text">পরদিন ভোরে দময়ন্তী এবং রাজা নল স্নান করে সুন্দর বস্ত্র পরিধান করে রাজা ভীমকের কাছে গিয়ে তাঁকে প্রণাম করলেন । ভীমক আনন্দের সঙ্গে তাঁদের আদর-আপ্যায়ন করলেন এবং আশ্বাস দিলেন । ক্রমে ক্রমে এই সংবাদ সর্বত্র ছড়িয়ে পড়ল, নগরবাসী আনন্দে উৎসব করতে লাগল । দেবগণের মন্দিরে-মন্দিরে পূজা পাঠানো হল । রাজা ঋতুপর্ণ যখন জানতে পারলেন যে, বাহুক আসলে রাজা নল, তিনি এখানে এসে তাঁর পত্নীর সঙ্গে মিলিত হয়েছেন, তখন তাঁর আনন্দের সীমা রইল না, তিনি নলের কাছে গিয়ে ক্ষমা চাইলেন । রাজা নল তাঁর সুব্যবহারের প্রশংসা করলেন এবং তাঁকে সাদর-অভ্যর্থনা জানালেন । রাজা নল ঋতুপর্ণকে অশ্ববিদ্যা শিখিয়ে দিলেন । রাজা অন্য সারথি নিয়ে নিজ দেশে ফিরে গেলেন ।</p>
<p class="Text">রাজা নল এক মাস কুণ্ডিনপুরে রইলেন, তারপর শ্বশুর ভীমকের অনুমতি নিয়ে সঙ্গে বেশ কিছু লোক-লস্কর নিয়ে নিষাধদেশের উদ্দেশ্যে রওনা হলেন । রাজা ভীমক একটি শ্বেতবর্ণের রথ, ষোলটি হাতি, পঞ্চাশটি ঘোড়া এবং ছয়শত পদাতিক সৈন্য নলের সঙ্গে দিলেন । নিজ নগরে প্রবেশ করে রাজা নল পুষ্করের সঙ্গে দেখা করে বললেন—‘তুমি হয় আবার আমার সঙ্গে কপট পাশা খেলো নয়তো ধনুর্বাণ নিয়ে প্রস্তুত হও ।’ পুষ্কর হেসে বললেন—‘ভালো কথা ! তুমি বাজী ধরার জন্য আরও অর্থ সংগ্রহ করেছ ? এসো, এবার তোমার সব ধন এবং দময়ন্তীকেও জিতে নেব ।’ রাজা নল বললেন—‘আরে, এসো পাশা খেল, অত কথা বলছ কেন ? হেরে গেলে তোমার কী দশা হবে জানো ?’ খেলা হতে লাগল, রাজা নল প্রথম বাজীতেই পুষ্করের রাজ্য, রত—ভাণ্ডার এবং প্রাণও জিতে নিলেন । তিনি পুষ্করকে বললেন—‘সমস্ত রাজ্য আমার হয়ে গেছে, তুমি আর চোখ তুলে দময়ন্তীর দিকে তাকাবে না । তুমি এখন দময়ন্তীর সেবক । আরে মূঢ় ! আগের বারেও তুমি আমাকে হারাতে পারনি । সে ছিল কলির কর্ম, তুমি তা জানো না । আমি কলির দোষ তোমার ঘাড়ে চাপাতে চাই না । তুমি সুখে জীবন কাটাও, আমি তোমাকে ছেড়ে দিচ্ছি । তোমার সব জিনিস এবং রাজ্যের ভাগও তোমাকে ফিরিয়ে দিচ্ছি । তোমার ওপর আমার ভালোবাসা আগের মতোই আছে, তুমি আমার ভাই । আমি কখনো তোমাকে অন্য দৃষ্টিতে দেখব না, তুমি একশত বছর বেঁচে থাক ।’ রাজা নল এই কথা বলে পুষ্করকে সান্ত্বনা দিলেন এবং আলিঙ্গন করে যাবার অনুমতি দিলেন । পুষ্কর হাত জোড় করে রাজা নলকে প্রণাম করে বললেন—‘জগতে আপনার কীর্তি অক্ষয় হোক এবং আপনি দশ হাজার বছর সুখে জীবিত থাকুন । আপনি আমার অন্নদাতা ও প্রাণদাতা ।’ পুষ্কর অত্যন্ত সম্মান ও আদরের সঙ্গে এক মাস রাজা নলের নগরে থাকলেন । তারপর সেনা, সেবক এবং আত্মীয়-কুটুম্বদের সঙ্গে নিজ নগরে চলে গেলেন । রাজা নল পুষ্করকে তাঁর নগরে পৌঁছে দিয়ে ফিরে এলেন । সমস্ত নাগরিক, সাধারণ প্রজা এবং মন্ত্রীগণ রাজা নলকে পেয়ে অত্যন্ত খুশি হলেন । তাঁরা আনন্দিত হয়ে হাত জোড় করে রাজা নলকে বললেন—‘রাজেন্দ্র ! আজ আমরা মনোবেদনা থেকে মুক্তি পেলাম । দেবতারা যেমন ইন্দ্রের সেবা করেন, তেমনই আমরা সকলে আপনার সেবা করতে এসেছি ।’ </p>
<p class="Text">ঘরে ঘরে আনন্দ উৎসব হতে লাগল । চারিদিকে শান্তি বিরাজ করতে লাগল । রাজা নল সেনা পাঠিয়ে দিলেন দময়ন্তীকে আনার জন্য । রাজা ভীমক বহু বস্ত্র-অলংকার সহ কন্যাকে নলের কাছে পাঠিয়ে দিলেন, দময়ন্তী দুই সন্তানকে নিয়ে নিষাধরাজ্যে ফিরে এলেন । রাজা নল অত্যন্ত আনন্দে কাল কাটাতে লাগলেন । তাঁর খ্যাতি দূর-দূরান্তে ছড়িয়ে পড়ল । তিনি ধর্মনীতি অনুসারে প্রজা-পালন করতে লাগলেন । অনেক বড়-বড় যজ্ঞ দ্বারা ভগবানের আরাধনা করলেন ।</p>
<p class="Text">বৃহদশ্ব বললেন—যুধিষ্ঠির ! তুমিও অল্পদিনের মধ্যেই রাজ্য ও আত্মীয়স্বজনকে ফিরে পাবে । রাজা নল পাশা খেলে ভয়ানক দুঃখ ডেকে এনেছিলেন । তিনি এককভাবে সব দুঃখ ভোগ করেছিলেন, কিন্তু তোমার সঙ্গে তোমার ভাইরা আছেন, দ্রৌপদী এবং অনেক বিদ্বান ও সদাচারী ব্রাহ্মণ রয়েছেন । এই অবস্থায় তোমার দুঃখ করার কোনো কারণই নেই । জগতে সকলের অবস্থা সর্বদা একপ্রকার থাকে না । সেই কথা ভেবে নিজের দুরাবস্থার জন্য চিন্তা করা উচিত নয় । নাগরাজ কর্কোটক, দময়ন্তী, নল এবং ঋতুপর্ণের এই কথা শোনালে এবং শুনলে কলির পাপ নাশ হয় এবং দুঃখী মানুষ সান্ত্বনা লাভ করে ।</p>


<p class="Page-Break"> </p>
<p class="Heading" id="toc_marker-6">‘স্বধর্মে নিধনং শ্রেয়ন্’</p>
<p class="Text">স্বধর্ম পালন করাতে যদি সর্বদা সুখ-আরাম, ধন-সম্পত্তি, মান-যশ, সমাদর-সম্মান ইত্যাদি পাওয়া যেত তাহলে আজকাল ধর্মাত্মাদের ভিড় দেখা যেত । কিন্তু স্বধর্মপালন সুখ বা দুঃখের দিকে দৃষ্টি রেখে করা হয় না, ভগবান অথবা শাস্ত্রের নির্দেশ মেনে নিষ্কামভাবেই এটি পালন করতে হয় । তাই স্বধর্ম পালনকালে কোনো কষ্ট অনুভব হলে সেই কষ্টও উন্নতিকারক হয়ে ওঠে । প্রকৃতপক্ষে এটিকে কষ্ট না বলে, তপস্যা বলা উচিত । এই কষ্ট দ্বারা তপস্যার চেয়েও শীঘ্র উন্নতি লাভ হয় । কারণ তপস্যা নিজের জন্য করা হয় এবং কর্তব্য করা হয় অন্যের জন্য । জেনেশুনে তপস্যা করলে যা লাভ হয় তার চেয়ে অনেক বেশি লাভ হয় স্বাভাবিকভাবে প্রাপ্ত কষ্টরূপ তপস্যাতে । যিনি স্বধর্ম-পালনকালে কষ্ট সহ্য করেন এবং মৃত্যুবরণ করতেও কুণ্ঠিত হন না, সেই ধর্মাত্মা মানব অমরত্ব লাভ করেন । লৌকিকভাবে দেখলেও যিনি কষ্ট এলেও নিজ ধর্মে (কর্তব্যে) অটল থাকেন তাঁর খুবই প্রশংসা এবং গৌরব হয় । যেমন, দেশ স্বাধীন করার জন্য যেসব ব্যক্তি কষ্ট সহ্য করেছিলেন, বারবার জেলে গিয়েছিলেন, ফাঁসি বরণ করেছিলেন, আজও তাঁদের প্রশংসা ও গৌরব গীত হয় । অপরপক্ষে মন্দ কর্ম করে জেলে গেলে সর্বত্রই নিন্দা হয়ে থাকে । অর্থাৎ নিষ্কামভাবে নিজ ধর্ম পালনকালে কষ্টই হোক বা মৃত্যুই আসুক, তাতে তার ইহলোকে প্রশংসা এবং পরলোকে কল্যাণ হয় ।</p>
<p class="Text">স্বধর্মপালনকারী ব্যক্তির ধর্মের দিকে দৃষ্টি থাকে । ধর্মের দিকে লক্ষ্য থাকায় ধর্মের সঙ্গে তাঁর সম্বন্ধ থাকে । সুতরাং ধর্মপালনকালে যদি তাঁর মৃত্যুও ঘটে, তবু তিনি উদ্ধার পেয়ে যান ।</p>
<p class="Text"><span class="char-style-override-1">শঙ্কা-</span>স্বধর্ম পালনকালে মৃত্যু হলে যে কল্যাণই হবে, তা কী করে মানব ?</p>
<p class="Text"><span class="char-style-override-1">সমাধান-</span>গীতা স্বয়ং ভগবানের বাণী, সুতরাং এতে শঙ্কার কোনো স্থান নেই । তাছাড়া এটি চর্ম-চক্ষুর প্রত্যক্ষ বিষয় নয়, বরং এটি হল শ্রদ্ধা ও বিশ্বাসের ব্যাপার.............. </p>
<p class="Text">িএবিষয়ে বিস্তারিতভাবে জানতে হলে গীতার বিস্তৃত টীকা সাধক সঞ্জীবনীর (লেখক—স্বামী রামসুখদাস) অধ্যায় ৩ শ্লোক ৩৫-এর ব্যাখ্যা দ্রষ্টব্য ।</p>


<p class="Page-Break"> </p>
<p class="First-End-Page" id="toc_marker-7" xml:lang="en-GB">শেষ পাতা</p>


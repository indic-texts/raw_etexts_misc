
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">মুক্তিলাভের জন্য গুরুকরণ কি অপরিহার্য ?</p>
<p class="Title-Page---Book-Name-Hindi">क्या गुरु बिना मुक्ति नहीं ? (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Heading" id="toc_marker-2">নম্র নিবেদন</p>
<p class="Text">সৎসঙ্গ-কর্মসূচীর জন্য আমি যেখানেই যাই সেখানে অনেক লোক আমাকে গুরুর বিষয়ে নানা রকম প্রশ্ন করেন । সেইসব প্রশ্নের উত্তর পেয়ে তাঁরা সন্তুষ্ট হন । সেইজন্য সৎসঙ্গী ভাই-বোনদের অনেকে গুরু-বিষয়ক সংশয়ের সমাধানের নিমিত্ত এই রকম এক পুস্তক রচনার জন্য আগ্রহ প্রকাশ করেছিলেন । সেই উদ্দেশ্যেই বর্তমান পুস্তকটি লিখিত হয়েছে ।</p>
<p class="Text">গুরু-বিষয়ে আমার চিন্তাকে ভালোভাবে বুঝতে না পারার কারণে অনেকেই বলে থাকেন যে, আমি গুরুদের নিন্দা অথবা খণ্ডন করে থাকি । এটি সম্পূর্ণ মিথ্যা কথা । আমি গুরুদের নিন্দা করি না, আমি ভণ্ডামির নিন্দা করি । গুরুকে খণ্ডন তো কেউ করতে পারে না, আমার উপর গুরুজনদের অপার করুণা এবং গুরুজনদের প্রতিও আমার অসীম শ্রদ্ধা । গুরুজনদের কাছ থেকে আমি লাভবান হয়েছি । কিন্তু যাঁরা গুরু সেজে লোকেদের প্রবঞ্চনা করেন তাঁদের কী করে প্রশংসা করা যায় ? তাঁদের তো নিন্দা করতেই হবে ।</p>
<p class="Text">বর্তমান কালে প্রকৃত সদ্গুরু পাওয়া ক্রমশঃই দুষ্কর হয়ে পড়ছে । দম্ভ-ভণ্ডামি দিনে দিনে বেড়েই চলেছে । এইজন্য শাস্ত্র কলিযুগে দাম্ভিক-কপট গুরুর কথা আগেই বলে দিয়েছে, যাতে মানুষ সাবধান হয়ে যায় । সেইজন্য যেসব সাধক নিজেদের কল্যাণে ইচ্ছুক, তাঁদের সঠিক পথপ্রদর্শনের জন্য এই পুস্তকটি লেখা হয়েছে । এর আগে ‘প্রকৃত গুরু কে ?’ এই নামে একটি ছোট্ট পুস্তিকা প্রকাশিত হয়েছে ।</p>
<p class="Text">এই পুস্তকে আমি ‘গুরুগীতা’-র কয়েকটি  শ্লোক প্রমাণস্বরূপ উদ্বূৃত করেছি । কিন্তু অনেক অনুসন্ধান সত্ত্বেও আমি ‘গুরুগীতা’ কোন্  গ্রন্থের অন্তর্গত তা খুঁজে পাইনি । কে এর রচয়িতা ? গুরুগীতার শেষে এটি স্কন্দপুরাণ থেকে নেওয়া হয়েছে বলে জানানো হয়েছে । কিন্তু স্কন্দপুরাণের কোনো পুঁথিতেই আমি গুরুগীতার সন্ধান পাইনি । বিভিন্ন স্থান থেকে প্রকাশিত গুরুগীতার পুস্তকসমূহে  পরস্পর বহুবিধ প্রভেদ পাওয়া যায় । কোনো বিদ্বান যদি এই বিষয়ে জানেন, তাহলে অনুগ্রহ করে আমাকে জানাবেন ।</p>
<p class="Text">পাঠকদের কাছে প্রার্থনা যে তাঁরা যেন এই বইটি মনোযোগ সহকারে অধ্যয়ন করেন এবং প্রকৃত নিষ্ঠার সঙ্গে ভগবানের চরণে নিজেদের সমর্পণ করেন । কোনো ব্যক্তির অনুগামী না হয়ে তত্ত্বের অনুগামী হন ।</p>
<p class="Text para-style-override-2">বিনীত</p>
<p class="Text para-style-override-3">স্বামী রামসুখদাস</p>


<p class="Page-Break"> </p>
<p class="Heading" id="toc_marker-3">অনুবাদকের নিবেদন</p>
<p class="Text">ধর্মাচরণের শেষ কথা হল ঈশ্বরের সান্নিধ্যলাভ, ঈশ্বরকে পাওয়া । ধর্মচর্যার পথ ও পাথেয় নিয়ে নানা মুনির নানা মত থাকলেও তার লক্ষ্য নিয়ে কোনো মতভেদ নেই । আর ঈশ্বরের পথে অগ্রসর হতে হলে, তাঁকে পেতে হলে, গুরুকে বরণ করে নিতে হবে, এমন একটি বিশ্বাসও বহু প্রচলিত । এই মতের বিশ্বাসীরা দৃষ্টান্ত দিয়ে বলেন যে, মা যেমন তাঁর সন্তানকে সর্বপ্রথম হাত ধরে চলতে শেখান, তেমনই গুরুও তাঁর শিষ্যকে ঈশ্বরাভিমুখে যেতে, ঈশ্বরকে পাইয়ে দিতে সাহায্য করেন । অতএব তাঁদের মতে, গুরু অনিবার্য ।</p>
<p class="Text">বর্তমান গ্রন্থটি উল্লেখিত বিশ্বাসের এক বিরুদ্ধ অভিঘাত । গ্রন্থটির রচয়িতা স্বামী রামসুখদাস মহারাজ স্বয়ং একজন ভগবদ্নিষ্ঠ মানুষ । তিনি বহু শাস্ত্র অধ্যয়ন করেছেন এবং দীর্ঘ জীবন ধরে তাঁর অনুভূতি ও অভিজ্ঞতালব্ধ জ্ঞানকে অগণিত গুণমুগ্ধ নরনারীর কাছে বিতরণ করে আসছেন । বহু গ্রন্থের প্রণেতাও তিনি ।</p>
<p class="Text">স্বামীজী বিশ্বাস করেন যে, ঈশ্বর দূরাবস্থিত কোনো সত্তা নন । তিনি সর্বত্র ও সর্বকালে বিদ্যমান । তিনি সকলের অন্তরে অবস্থিত । আর ঈশ্বরের সাকার ও সগুণ প্রতিরূপ হলেন ভগবান । তাই ভগবদ্ প্রাপ্তির জন্য ইতস্ততঃ বিক্ষিপ্ত হওয়ার প্রয়োজন নেই । প্রয়োজন কেবল ঈশ্বরের বিদ্যমানতায় অচল বিশ্বাস এবং নিজের অন্তরেই তাঁকে অনুসন্ধান করা । স্বামীজীর মতে এই প্রয়াসের ফলেই ভগবদ্প্রাপ্তি ঘটে, তার জন্য ‘এজেন্ট’ রূপ কোনো গুরুর প্রয়োজন হয় না । বিষয়টি তর্কাতীত না হলেও স্বামীজীর যুক্তিকে অস্বীকার করা যায় না ।</p>
<p class="Text">বস্তুতঃ স্বামীজী গুরুকে অস্বীকার করেননি, অবমাননাও করেননি । তিনি আপত্তি তুলেছেন গুরুগিরির বিরুদ্ধে । তিনি প্রশ্ন তুলেছেন, গুরু ছাড়া যদি মুক্তি না হয়, তাহলে প্রথম যিনি গুরু হয়েছিলেন তাঁকে দীক্ষা কে দিয়েছিলেন ? উপঢৌকন— তা যত সামান্যই হোক— দিলে তবেই যদি ভগবদ্  প্রাপ্তি সম্ভব হয়, তাহলে ভগবান কি অর্থমূল্যের অধীন হয়ে যান না ? এই রকমই নানা বিষয় আলোচিত হয়েছে এই গ্রন্থে । স্বামীজী বলেছেন যে, মানুষের বিবেকই  হল তাঁর প্রকৃত গুরু ।</p>
<p class="Text">আর একটি বিষয় উল্লেখিত হয়েছে বর্তমান গ্রন্থে, যা নিয়ে বর্তমানকালে তীব্র মতপার্থক্য আছে । বিষয়টি হল নারীমুক্তি । নারী কি স্বাধীনা, নাকি পরাশ্রিতা ? এক্ষেত্রে স্বামীজী অবশ্যই প্রাচীন চিন্তার পথিক । তিনি মনে করেন, পতিই পত্নীর পরম গুরু । এই মত সকলে সমর্থন করবেন এমন আশা যদি করা নাও যায়, তবে যে চিন্তা-ভাবনা স্বামীজী উপস্থাপিত করেছেন তা ভেবে দেখার মতো ।</p>
<p class="Text">মূল গ্রন্থটি হিন্দীতে লেখা । বাংলাভাষী পাঠকেরা যদি এ থেকে চিন্তার কিছু খোরাক পান তাহলে আমার শ্রম সার্থক হবে বলেই আমি মনে করি ।</p>
<p class="Text para-style-override-4">ভবানীপ্রসাদ  চট্টোপাধ্যায়</p>


<p class="Page-Break"> </p>
<p class="Heading" id="toc_marker-4">(১) গুরু কে ?</p>
<p class="Text">আমরা যাঁর কাছ থেকে যে কোনো বিষয়েই জ্ঞানরূপী আলোক লাভ করি, যাঁর দ্বারা আমাদের অজ্ঞানান্ধকার দূর হয়, সেই বিষয়ে তিনিই হলেন আমাদের গুরু । যেমন, আমরা কারও কাছে পথের অনুসন্ধান করি, তিনি আমাদের পথ নির্দেশ করে দেন । এই পথপ্রদর্শক আমাদের গুরু হয়ে যান । আমরা তাঁকে গুরু বলে মানি,  অথবা নাই মানি, তাঁর সঙ্গে সম্পর্ক স্থাপন করার প্রয়োজন নেই । বিবাহের সময় পুরোহিত কনের সঙ্গে বরের সম্পর্ক জুড়ে দেন । ফলে তাদের মধ্যে সারা জীবনের জন্য স্বামী-স্ত্রী সম্পর্ক হয়ে যায় । সেই স্ত্রী পতিব্রতা হয়ে যায় । পরে সেই পুরোহিতের কথা আর তাদের মনেও আসে না, আর শাস্ত্রও তাঁকে মনে রাখার কথা বলে না । তেমনই গুরু ভগবানের সঙ্গে আমাদের সম্বন্ধ জুড়ে দেন । তাতেই গুরুর কাজ শেষ হয়ে যায় । তাৎপর্য হল, গুরুর কাজ মানুষকে ভগবানের সান্নিধ্যে এনে দেওয়া । মানুষকে নিজের সান্নিধ্যে আনা, নিজের সঙ্গে সম্বন্ধ যুক্ত করা গুরুর কাজ নয় । অনুরূপভাবে আমাদের কাজও হল ভগবানের সঙ্গে সম্বন্ধ স্থাপন করা, গুরুর সঙ্গে নয় । সংসারে কেউ মা, কেউ বাবা, কেউ ভাইপো, কেউ বৌদি, কেউ স্ত্রী, কেউ ছেলে । সেইরকম গুরুর  সঙ্গে যদি আর একটি সম্বন্ধ জোড়া হয় তাহলে তাতে কী লাভ হল ? আগে থেকে অনেক বন্ধন তো ছিলই, এখন আর একটা বন্ধন যুক্ত হল । ভগবানের সঙ্গে আমাদের সম্বন্ধ তো চিরকালের এবং তা স্বতঃ স্বাভাবিক । </p>
<p class="Text">কেননা আমরা ভগবানের সনাতন অংশ —‘<span class="char-style-override-1">মমৈবাংশো জীবলোকে জীবভূতঃ সনাতনঃ</span>’ (গীতা ১৫ ।৭), ‘<span class="char-style-override-1">ঈশ্বর অংস জীব অবিনাসী</span>’ (শ্রীরামচরিতমানস, উত্তরকাণ্ড ১১৭ ।৭) । গুরু সেই ভুলে যাওয়া সম্পর্ককে মনে করিয়ে দেন । তিনি নতুন কোনো সম্বন্ধ স্থাপন করেন না ।</p>
<p class="Text">আমি প্রায়ই প্রশ্ন করে থাকি যে প্রথমে পুত্র, না প্রথমে পিতা ? প্রায়শঃই এর উত্তর পাই যে, প্রথম হল পিতা । কিন্তু বাস্তবে দেখা যায় যে, প্রথমে পুত্র, পরে পিতা । তার কারণ, প্রথমে পুত্র না জন্মালে তাকে পিতা বলা যাবে না । প্রথমে সে ছিল মানুষ (স্বামী), পুত্র জন্মাবার পর তাকে পিতা বা বাবা বলা হয় । তেমনই শিষ্যের যখন তত্ত্বজ্ঞান হয়ে যায়, তখন তার পথপ্রদর্শনকারীর নাম হয়ে যায় ‘গুরু’ । শিষ্যের জ্ঞান হওয়ার পূর্বে তো তিনি গুরু হতে পারেন না । তাই বলা হয়েছে—</p>
<p class="Shlok-Color-2">গুকারশ্চান্ধকারো হি রুকারস্তেজ উচ্যতে ।</p>
<p class="Shlok-Color-2">অজ্ঞানগ্রাসকং ব্রহ্ম গুরুরেব ন সংশয়ঃ ॥</p>
<p class="Text-Right">(গুরুগীতা)</p>
<p class="Text">অর্থাৎ ‘গু’ হল অন্ধকারের নাম এবং ‘রু’ হল আলোকের নাম । সেইজন্য যিনি অজ্ঞানরূপ অন্ধকারকে দূর করে দেন তাঁরই নাম হল ‘গুরু’ ।</p>
<p class="Text">গুরু সম্পর্কে একটি বিখ্যাত দোহা আছে—</p>
<p class="Shlok-Color-2">গুরু গোবিন্দ দোউ খড়ে, কিনকে লাগূঁ পায় ।</p>
<p class="Shlok-Color-2">বলিহারী গুরুদেব কী, গোবিন্দ দিয়ো বতায় ॥</p>
<p class="Text">গুরুর চমৎকারিত্ব তখনই, যখন তিনি গোবিন্দকে পরিচিত করিয়েছেন, তাঁকে সামনে এনে দিয়েছেন । গোবিন্দকে জানালেন না, অথচ গুরু বনে গেলেন—এ এক নিছক প্রবঞ্চনা । কেবল গুরুর পদে বসে গেলেই প্রকৃত গুরু-ত্ব সিদ্ধ হয় না । এইজন্য একাকী উপস্থিত (দণ্ডায়মান) গুরুর কোনো মহিমা নেই । মহিমা সেই গুরুরই, যাঁর পাশে গোবিন্দও দণ্ডায়মান রয়েছেন—‘<span class="char-style-override-1">গুরু গোবিন্দ দোউ খড়ে</span>’ অর্থাৎ যিনি ভগবানকে পাইয়ে দিয়েছেন ।</p>
<p class="Text">প্রকৃত গুরু তিনি, যাঁর হৃদয়ে শিষ্যের কল্যাণের ইচ্ছা থাকে এবং প্রকৃত শিষ্য সেই, গুরুর প্রতি যার ভক্তি থাকে—</p>
<p class="Shlok-Color-2">কো বা গুরুের্যা হি হিতোপদেষ্টা ।</p>
<p class="Shlok-Color-2">শিষ্যস্তু কো যো গুরুভক্ত এব ॥</p>
<p class="Text-Right">(প্রশ্নোত্তরী ৭)</p>
<p class="Text">যদি গুরু তত্ত্বজ্ঞ মহাপুরুষ হন এবং শিষ্য আন্তরিকভাবে আজ্ঞা পালনকারী হয়ে থাকে, তাহলে শিষ্যের উদ্ধার সম্পর্কে কোনো সংশয় থাকে না ।</p>
<p class="Shlok-Color-2">পারস কেরা গুণ কিসা পলটা নহীঁ লোহা ।</p>
<p class="Shlok-Color-2">কৈ তো নিজ পারস নহীঁ, কৈ বীচ রহা বিছোহা ॥</p>
<p class="Text">যদি পরশ পাথরের স্পর্শে লোহা সোনা না হয়ে যায়, তাহলে তা আসল পরশ পাথর নয় অথবা লোহা আসল লোহা নয়, কিংবা দুটির মধ্যে কোনো ব্যবধান আছে । তেমনই শিষ্যের যদি তত্ত্বজ্ঞান না হয় তাহলে হয় গুরুর তত্ত্বপ্রাপ্তি হয়নি, নয়তো শিষ্য আজ্ঞা পালনে তত্পর নয়, কিংবা মাঝখানে কোনো বাধা (কপটভাব) আছে ।</p>


<p class="Page-Break"> </p>
<p class="Heading" id="toc_marker-5">(২) প্রকৃত গুরু</p>
<p class="Text">যাঁর মধ্যে কেবল শিষ্যের কল্যাণের চিন্তা থাকে তিনিই প্রকৃত গুরু ।  যাঁর হৃদয়ে আমাদের কল্যাণের কোনো চিন্তাই থাকে না, তিনি কী করে আমাদের গুরু হবেন ? যিনি আন্তরিকভাবে আমাদের কল্যাণ চান, তাঁকে আমরা গুরু বলে মানি, বা নাই মানি তিনি আমাদের আনুষ্ঠানিক গুরু হোন বা না হোন, প্রকৃতপক্ষে তিনিই আমাদের গুরু । তাঁর মধ্যে গুরু হওয়ার ইচ্ছা থাকে না, কেউ আমাকে গুরু বলে মানুক, আমার শিষ্য হোক, এই ইচ্ছাও তাঁর থাকে না । যার মধ্যে ধনের কামনা থাকে, সে ধনের দাস (গোলাম) হয়ে যায় । সেই রকমই চেলা বানাবার ইচ্ছা যার মধ্যে থাকে সে চেলার দাস হয়ে যায় । যাঁর মনে গুরু হবার বাসনা থাকে তিনি অন্যের কল্যাণ করতে পারেন না । শিষ্যের কাছে যে অর্থ চায় সে গুরু নয়, সে হল পৌত্র-শিষ্য । কেননা শিষ্যের কাছে যদি অর্থ থাকে তাহলে তার শিষ্য হল সেই অর্থ আর অর্থের শিষ্য হল গুরু । তাহলে বাস্তবে সেই গুরু হল পৌত্র-শিষ্য । ভেবে দেখুন, যে আপনার কাছে কিছু চায় সে কি করে আপনার গুরু হতে পারে ? হতে পারে না । যে আপনার কাছে অর্থ চায়, মান-সম্মান চায়, শ্রদ্ধা চায় সে আপনার শিষ্য হয়ে যায়, গুরু হয় না । সত্যকার মহাত্মার পক্ষে জগতের কাছ থেকে কিছু চাওয়া বা পাওয়ার নেই । জগতেরই তাঁর কাছে কামনা থাকে । কারও কাছেই যাঁর কোনো আকাঙ্ক্ষা থাকে না তিনিই প্রকৃত গুরু ।</p>
<p class="Shlok-Color-2">কবীর জোগী জগত গুরু, তজৈ জগত কী আস ।</p>
<p class="Shlok-Color-2">জো জগ কী আসা করৈ তো জগত গুরু বহ দাস ॥</p>
<p class="Text">যিনি সত্যকার সাধু-সন্ত তাঁর গুরু হওয়ার কোনো বাসনা থাকে না । বরং তাঁর বাসনা থাকে জগতকে উদ্ধার করার । জগতকে উদ্ধার করবার স্বাভাবিক প্রকৃত একাগ্রতা তাঁর মধ্যে থাকে । আমিও ভালো সাধু-সন্তের সন্ধানে থেকেছি এবং ভালো সাধু-মহাত্মার সন্ধানও পেয়েছি । কিন্তু তাঁরা কখনই বলেননি যে, তুমি শিষ্য হয়ে যাও তাহলে কল্যাণ হবে । যাদের গুরু হওয়ার সখ, তারাই প্রচার করে থাকে যে গুরুকরণ খুবই প্রয়োজন, গুরু ছাড়া মুক্তি হয় না ইত্যাদি, ইত্যাদি ।</p>
<p class="Text">কোনো জীবিত মানুষকেই যে গুরু হতে হবে, এমন কোনো বিধান নেই । শুকদেব মহারাজ হাজার হাজার বছর আগে জন্মেছিলেন । কিন্তু তিনি চরণদাস মহারাজকে দীক্ষা দিয়েছিলেন । প্রকৃত শিষ্যকে গুরু নিজে থেকেই দীক্ষা দিয়ে থাকেন । কেননা শিষ্য যদি প্রকৃত শিষ্য হয়, তাহলে তাকে গুরুর সন্ধান করতে হয় না । নিজে থেকেই গুরুকে পাওয়া যায় । যার মধ্যে আধ্যাত্মিক নিষ্ঠা রয়েছে, সে প্রকৃত গুরুর সন্ধান পাবেই পাবে—</p>
<p class="Shlok-Color-2">জোহি কেঁ জেহি পর সত্য সনেহূ ।</p>
<p class="Shlok-Color-2">সো তেহি মিলই ন কছু সন্দেহূ ॥</p>
<p class="Text-Right">(রামচরিতমানস, বালকাণ্ড ২৫৯ ।৩)</p>
<p class="Text">লোকেরা গুরুকে খোঁজে । কিন্তু যিনি আসল গুরু, তিনি শিষ্যের সন্ধান করেন । তাঁর অন্তরে বিশেষ দয়া থাকে । যেমন, সংসারে মায়ের স্থান সবার উপরে । মা-ই সর্বপ্রথম গুরু । শিশু জন্ম নেয় মায়ের কাছে, সে মায়ের দুধ খায়, মায়ের কোলে খেলা করে । মায়ের দ্বারা পালিত হয় । মা ছাড়া শিশু জন্মাতে পারে না, থাকতে পারে না, পালিত হতে পারে না । মা তো অনেক দিন ধরে সন্তান না পেয়েই থাকেন । সন্তান না থাকায় মায়ের কোনো অসুবিধা হয়নি । এসব সত্ত্বেও মায়ের স্বভাব হল নিজে না খেয়ে থাকবেন কিন্তু সন্তানকে ক্ষুধার্ত রাখবেন না । তিনি নিজে কষ্ট সহ্য করেও সন্তানকে পালন করবেন । প্রকৃত গুরুও এই রকমই হয়ে থাকেন । তিনি যাকে শিষ্যরূপে গ্রহণ করেন, তাকে উদ্ধার করে দেন । তাঁর মধ্যে শিষ্যকে উদ্ধার করবার সামর্থ্য থাকে । এ জিনিস আমি নিজে দেখেছি । একজন সাধু ছিলেন । অন্যদের শিষ্য মনে না করে তিনি তাদের মিত্র (বন্ধুর মতো) মনে করতেন । তাঁর এক মিত্র ভয়ঙ্কর অসুস্থ হয়ে খুবই ঘাবড়ে গিয়েছিল । ওষুধে সে ভালো হয়নি । সেই সাধু তাকে বলেছিলেন যে, তুমি তোমার ব্যাধি আমাকে দিয়ে দাও । সে বলেছিল, আমার ব্যাধি আপনাকে কী করে দেব ? সাধু তখন বলেছিলেন, আমি পুনরায় বলছি, এবার তুমি আপত্তি কোরো না । বাধা দিও না । তোমার অর্ধেক ব্যাধি আমাকে দাও । তাঁর মিত্রটি সম্মত হওয়ায় সেই সাধু অর্ধেক ব্যাধি নিজে নিয়ে নিয়েছিলেন । তাতে ওষুধ না খেয়েই শিষ্যের ব্যাধি নিরাময় হয়েছিল । এই রকম সামর্থ্য যাঁর, তিনিই গুরু হতে পারেন । কিন্তু এই রকম সামর্থ্য থাকা সত্ত্বেও তিনি জীবনে কাউকে শিষ্য করেননি ।</p>
<p class="Text">গুরু মেনে নেবার পর তাঁর মহিমা সম্পর্কে বলা হয় যে, তিনি গোবিন্দের চেয়েও বড় । তার ফল এই হয় যে, শিষ্য ভগবানের ভজনা না করে গুরুর ভজনা করতে থাকে । এটি খুবই অনর্থকারী হয় এবং শিষ্যকে নরকগামী করে । একজন ভালো সাধুর কথা আমি জানি । শিষ্যেরা যখন তাঁকে ভগবানের চেয়ে বড় মনে করতে আরম্ভ করল, তখন তিনি শিষ্য করা ছেড়ে দিলেন । তারপর সারাজীবন তিনি কাউকে শিষ্য করেননি । কেননা শিষ্যরা তো ভগবানকে ধরে না, গুরুকে ধরে । গুরুর কথা শুনে শিষ্যরা যদি ভগবানে নিমগ্ন হয়ে যায়, তাহলে ঠিক আছে । কিন্তু তারা যদি গুরুকেই ধরে থাকে, তাহলে তো সেটি খুবই ক্ষতিকর হবে । শিষ্যদের নিজের প্রতি নিমগ্ন যিনি করান তিনি হলেন কালনেমি রাক্ষস অথবা কপটমুনি । তিনি গুরু নন । তিনিই গুরু, যিনি শিষ্যদের ভগবানের দিকে চালিত করেন । ভগবানের মতো আমাদের হিতাকাঙ্ক্ষী গুরু, পিতা-মাতা, বন্ধু বা প্রভু কেউ নেই—</p>
<p class="Shlok-Color-2">উমা রাম সম হিত জগ মাহীঁ । গুরু পিতু মাতু বন্ধু প্রভু নাহীঁ ।।</p>
<p class="Text-Right">(শ্রীরামচরিতমানস, কিষ্কিন্ধাকাণ্ড ১২ ।১)</p>
<p class="Text">ভগবানের বদলে নিজের পূজা করানো হল পাষণ্ডদের কাজ । যার মধ্যে শিষ্য করার ইচ্ছা, অর্থের বাসনা, বাড়িঘর (আশ্রম প্রভৃতি নির্মাণ) করার আকাঙ্ক্ষা, মান-সম্মানের ইচ্ছা, নিজেকে প্রতিষ্ঠিত করার ইচ্ছা থাকে, তার দ্বারা অন্যের কল্যাণ তো দূরের কথা, সেই ব্যক্তি নিজেরও কল্যাণ করতে পারে না—<span class="char-style-override-1">শিষ শাখা সুত বিতকো তরসে, পরম তত্ত্বকো কৈসে পরসে ?</span></p>
<p class="Text">অর্থাৎ শিষ্য, সম্প্রদায়, পুত্র কিংবা অর্থাদির জন্য যে লালায়িত থাকে সে কী করে পরমতত্ত্ব লাভ করবে ?</p>
<p class="Text">তার দ্বারা লোকেদের সেই রকম দুর্দশাই হয়, কপটমুনির দ্বারা রাজা প্রতাপভানুর যেমন দুর্দশা হয়েছিল (দেখুন শ্রীরামচরিতমানস, বালকাণ্ড ১৫৩-১৭৫) । কল্যাণ তাঁদের সঙ্গ থেকেই পাওয়া যায়, যাঁদের অন্তরে সকলের কল্যাণ করবার ভাবনা থাকে । যাঁদের মনে অপরের কল্যাণ ভিন্ন অন্য কোনো ইচ্ছা থাকে না, যিনি নিজে ইচ্ছারহিত, তিনিই অন্যকে ইচ্ছারহিত করতে পারেন । বাসনাসক্তের দ্বারা প্রবঞ্চনাই হয় । কল্যাণ হয় না ।</p>
<p class="Text">এটি স্বতঃসিদ্ধ যে, যে অন্যকে দুর্বল করে সে নিজেই আসলে দুর্বল । যে অপরকে সমর্থ করে সে নিজেই সমর্থ । যে অন্যদের চেলা বানায়, সে নিজে সমর্থ নয় । যিনি গুরু, তিনি অন্যকেও গুরু করেন । ভগবান সর্বশ্রেষ্ঠ, তাই তিনি কাউকে ছোট করেন না । যে ভগবদ্ চরণে শরণাগত হয় সে সংসারে বড় হয়ে যায় । ভগবান সকলকে নিজের বন্ধু করেন, নিজের সমান করেন । কাউকে নিজের চেলা করেন না । যেমন নিষাদরাজ ছিলেন সিদ্ধ ভক্ত । বিভীষণ ছিলেন সাধক এবং সুগ্রীব ছিল ভোগী । কিন্তু ভগবান রাম তিনজনকেই তাঁর মিত্র করেছিলেন । অর্জুন তো নিজেকে ভগবানের শিষ্য বলে মনে করতেন— ‘<span class="char-style-override-1">শিষ্যস্তেঽহং শাধি মাং ত্বাং প্রপন্নম্</span>’ (গীতা ২ ।৭) কিন্তু ভগবান নিজেকে গুরু মনে না করে তাকে বন্ধু বলেই মনে করতেন— ‘<span class="char-style-override-1">ভক্তোঽসি মে সখা চেতি</span>’ (গীতা ৪ ।৩), ‘<span class="char-style-override-1">ইষ্টোঽসি</span>’ (গীতা ১৮ ।৬৪) । বেদেও ভগবানকে জীবের সখা বলা হয়েছে—</p>
<p class="Shlok-Color-2">দ্বা সুপর্ণা সযুজা সখায়া সমানং বৃক্ষং পরিষস্বজাতে ।(১)</p>
<p class="Text-Right">(মুণ্ডক, ৩ ।১ ।১, শ্বেতাশ্বতর ৬ ।৪)</p>
<p class="Footnotes-Bold para-style-override-5">(১) সুপর্ণাবেতৌ সদৃশৌ সখায়ৌ যদৃচ্ছয়ৈতৌ কৃতনীডৌ চ বৃক্ষে  । </p>
<p class="Footnotes-Right">(শ্রীমদ্ভাগবত ১১ ।১১ ।৬)</p>
<p class="Text">‘সর্বদা এক সঙ্গে থাকে এবং পরস্পরের প্রতি সখা ভাবসম্পন্ন দুটি পাখি— জীবাত্মা এবং পরমাত্মা, একটিই বৃক্ষ অর্থাৎ শরীরকে আশ্রয় করে থাকে ।’</p>
<p class="Text">যে নিজে বড় সে অন্যকেও বড় করে । যে অন্যকে ছোট করে সে নিজেই ছোট হয় । বাস্তবে যে বড় তার ছোট হতে লজ্জা হয় না । ক্ষত্রিয়দের সমাবেশে আঠারো অক্ষৌহিণী সেনাদের মধ্যে ভগবান ঘোড়ার চালক হয়েছিলেন । অর্জুন বলেছিলেন, দুই সেনানীর মধ্যে আমার রথকে নিয়ে যাও । ভগবান শিষ্যের মতো অর্জুনের আজ্ঞা পালন করেছিলেন । পাণ্ডবেরা যখন যজ্ঞ করেছিলেন তখন তাঁরা সর্বপ্রথম ভগবান শ্রীকৃষ্ণের পূজা করেছিলেন । কিন্তু সেই যজ্ঞে ব্রাহ্মণদের এঁটো পাতা তোলার কাজও ভগবান করেছিলেন । ছোট কাজ করতে ভগবানের লজ্জা হয় না । যে নিজে ছোট তারই লজ্জা হয় । তার ভয় হয় যে, কেউ বোধহয় তাকে ছোট মনে করবে । তাকে কেউ অপমান করবে ।</p>


<p class="Page-Break"> </p>
<p class="Heading" id="toc_marker-6">(৩) গুরুর মহিমা</p>
<p class="Text">বাস্তবে গুরুর মহিমার সম্পূর্ণ বর্ণনা কেউ করতে পারে না । গুরুর মহিমা ভগবানের মহিমার চেয়েও বেশি । এইজন্য শাস্ত্রে গুরুর মহিমার কথা অনেক বলা হয়েছে । তবে সেই মহিমা সততার, দম্ভ বা ধূর্ততার নয় । আজকাল দম্ভ-ধূর্ততা খুবই বেড়ে গিয়েছে এবং বেড়েই চলেছে । কে-যে ভালো আর কে খারাপ তা সহজে বোঝা যায় না । যে মন্দত্ব মন্দত্বের রূপে আসে, তা দূর করা সহজ । কিন্তু যে মন্দত্ব ভালোত্বের রূপ নিয়ে আসে তাকে দূর করা খুবই কঠিন । সীতার কাছে যখন রাবণ, রাজা প্রতাপভানুর কাছে কপট মুনি এবং হনুমানের  কাছে কালনেমি এসেছিল, তখন তাঁরা তাদের চিনতে পারেননি । তাঁরা ধাঁধায় পড়ে গিয়েছিলেন, কেননা তারা ছিল সাধুর বেশধারী । আজকাল গুরুর প্রতি শিষ্যদের যে রকম শ্রদ্ধা দেখা যায়, গুরুরা নিজেরা বাস্তবে সে রকম হন না । এইজন্য শ্রীজয়দয়ালজী গোয়েন্দকা (গীতাপ্রেসের সংস্থাপক, সঞ্চালক এবং সংরক্ষক) বলতেন যে, আজকালের গুরুদের প্রতি আমার শ্রদ্ধা হয় না বরং শ্রদ্ধা হয় তাঁদের চেলাদের প্রতি । তার কারণ নিজের গুরুর প্রতি চেলাদের যে শ্রদ্ধা দেখা যায়, সেটি শ্রদ্ধার যোগ্য ।</p>
<p class="Text">শাস্ত্র বলেছে যে, গুরু-মহিমা যথার্থ হলেও বর্তমানে তা প্রচারযোগ্য নয় । কেননা আজকাল দাম্ভিক-ধূর্ত লোকেরা গুরু-মহিমার সাহায্যে নিজেদের স্বার্থ সিদ্ধি করে থাকে । এতে কলিযুগও সহায়তা করে, কেননা কলিযুগ হল অধর্মের মিত্র—‘<span class="char-style-override-1">কলিনাধর্মমিত্রেণ</span>’ (পদ্মপুরাণ, উত্তর. ১৯৩ ।৩১) । বাস্তবে  গুরুমহিমা প্রচার করার জন্য নয়, তা ধারণ করার জন্য । কোনো গুরু যদি নিজে গুরু-মহিমার কথা বলেন, গুরু-মহিমার পুস্তকের প্রচার করেন, তাহলে তাতে এটিই প্রমাণিত হয় যে, তাঁর মনে গুরু হওয়ার ইচ্ছা আছে । যাঁর মধ্যে গুরু হওয়ার ইচ্ছা থাকে তার দ্বারা অন্যের মঙ্গল-সাধন হতে পারে না । তাই আমি গুরুকে নিবারণ করি না, নিবারণ করি পাটোয়ারি বুদ্ধির । গুরুর নিবারণ তো কেউ করতেই পারে না ।</p>
<p class="Text">বস্তুতন্ শিষ্যের দৃষ্টিতেই গুরুর মহিমা থাকে, গুরুর দৃষ্টিতে নয় । গুরুর দৃষ্টিতে এক রকম, শিষ্যের দৃষ্টিতে এক রকম এবং তৃতীয় ব্যক্তির দৃষ্টিতে সেটি আর এক রকম । গুরুর দৃষ্টি হল— আমি কিছুই করিনি যা স্বতঃ স্বাভাবিক, বাস্তুবিক আমি কেবল তার দিকেই শিষ্যের দৃষ্টি আকর্ষণ করেছি । কথাটির তাৎপর্য হল এই যে, আমি তার (শিষ্যের) স্বরূপের দিকেই তাকে সচেতন করেছি । নিজের কাছ থেকে কিছু দিইনি । শিষ্যের দৃষ্টি হল, গুরু আমাকে সব কিছু দিয়েছেন । যা কিছু হয়েছে তা সবই গুরুর কৃপায় হয়েছে । তৃতীয় জনের দৃষ্টি হল, শ্রদ্ধার ফলেই শিষ্যের তত্ত্ববোধ হয়েছে ।</p>
<p class="Text">আসল মহিমা সেই গুরুর, যিনি গোবিন্দের সঙ্গে মিলন ঘটিয়ে দিয়েছেন । যিনি গোবিন্দের সঙ্গে মিলন ঘটান না, কেবলমাত্র বড় বড় কথা বলেন, তিনি গুরু নন । এই রকম গুরুর মহিমা নকল, আর তা কেবল অপরকে  প্রতারণা অর্থাৎ ঠকানোর জন্যই হয়ে থাকে ।</p>


<p class="Page-Break"> </p>
<p class="Heading" id="toc_marker-7">(৪) গুরুর কৃপা</p>
<p class="Text">গুরু-কৃপা অথবা সাধুর কৃপা বিশেষ মাহাত্ম্যপূর্ণ । ভগবানের কৃপায় জীব  মানব শরীর লাভ করে আর গুরুর কৃপায় ভগবানকে পাওয়া যায় । লোকেরা মনে করে যে, আমরা কাউকে গুরুরূপে স্বীকার করব তাহলেই তিনি আমাদের প্রতি কৃপা করবেন কিন্তু এটি কোনো কাজের কথা নয় । নিজ-নিজ সন্তানদের সকলেই পালন করে । মাদী কুকুরও তার বাচ্চাকে পালন করে । কিন্তু সাধু-কৃপা খুবই বৈশিষ্ট্যপূর্ণ । কেউ শিষ্য হল, কী হল না, তাঁর প্রতি সে প্রেমপরপরবশ হল, না শত্রুতা করল, সাধুপুরুষ এইসব লক্ষ্য করেন না । দীন-দুঃখীকে দেখে সাধু-সন্তের হৃদয় বিগলিত হয় আর তাতেই কাজ হয়ে যায়(১) । জগাই-মাধাই ছিল বিখ্যাত পাপী । তারা ছিল সাধুদের প্রতি বৈরী মনোভাবাপন্ন, কিন্তু চৈতন্য মহাপ্রভু তাদের প্রতিও দয়া করে তাদের উদ্ধার করে দিয়েছিলেন ।</p>
<p class="Text">সাধুরা সকলের প্রতিই কৃপা করেন । কিন্তু যাঁরা পরমাত্মতত্ত্বের জিজ্ঞাসু, কেবল তাঁরাই সেই কৃপা ধারণ করতে পারেন । যেমন, পিপাসার্ত মানুষই জলকে গ্রহণ করে থাকে । বস্তুতঃ, নিজের উদ্ধারের জন্য আগ্রহ যত বেশি হয়, সত্য তত্ত্বের জিজ্ঞাসা যত তীব্র হয়, ততটাই সেই কৃপাকে সে বেশি করে গ্রহণ করতে সমর্থ হয় । প্রকৃত জিজ্ঞাসুর প্রতি সাধু-কৃপা অথবা গুরু-কৃপা নিজে থেকেই এসে যায় । গুরু-কৃপা পাওয়া গেলে আর কিছু বাকি থাকে না । কিন্তু এরকম গুরু খুবই দুর্লভ ।</p>
<p class="Footnotes">(১)কৃপা এক জিনিস আর দয়া অন্য জিনিস  । দয়ায় থাকে কোমলতা, কিন্তু কৃপায় কিছু শাসন থাকে । দয়াতে শাসন থাকে না, দয়ায় হৃদয় বিগলিত হয়ে যায়  । হৃদয় বিগলিত হলেই শিষ্যের কাজ (উদ্ধার) হয়ে যায় ।</p>
<p class="Text">পরশ পাথরের স্পর্শে লোহা সোনা হয়ে যায় । কিন্তু সেই সোনার অন্য লোহাকে সোনা করার সামর্থ্য থাকে না । কিন্তু প্রকৃত গুরু যদি পাওয়া যায় তো তাঁর কৃপায় শিষ্যও গুরু হয়ে যায়, মহাত্মা হয়ে যায়—</p>
<p class="Shlok-Color-2">পারস মেঁ অরু সন্ত মেঁ, বহুত অন্তরৌ জান ।</p>
<p class="Shlok-Color-2">বহ লোহা কঞ্চন করে, বহ করৈ আপু সমান ॥</p>
<p class="Text">এটি হল গুরু-কৃপার বৈশিষ্ট্য । এই গুরু-কৃপা চার রকমে হয়ে থাকে— স্মরণের দ্বারা, দৃষ্টির দ্বারা, শব্দের দ্বারা এবং স্পর্শের দ্বারা । যেমন কচ্ছপ বালির মধ্যে ডিম পাড়ে, কিন্তু নিজে জলের মধ্যে থেকেও সেই ডিমকে মনে রাখে আর তার সেই স্মরণের ফলেই ডিম ফুটে ওঠে । সেই রকম গুরুকে মনে করা মাত্রই শিষ্যের জ্ঞান-প্রাপ্তি হয়— এটি হল ‘স্মরণ-দীক্ষা’ । মাছ জলের মধ্যে নিজের ডিমের দিকে মাঝে মাঝে তাকাতে থাকে, তার তাকানোর ফলেই ডিম ফোটে । এই রকম গুরুর কৃপাদৃষ্টিতে শিষ্য জ্ঞান লাভ করে— এ হল ‘দৃষ্টি-দীক্ষা’ । তিতির পাখি পৃথিবীতে ডিম পাড়ে আর আকাশে শব্দ করতে করতে চক্কর দিতে থাকে । তার শব্দের ফলেই ডিম ফোটে । সেই রকম গুরু তাঁর কথার দ্বারা শিষ্যকে জ্ঞান দেন— এ হল  ‘শব্দ-দীক্ষা’ । ময়ূরী তার ডিমের উপর বসে থাকে । তার স্পর্শে ডিম ফোটে । তেমনই গুরুর হাতের স্পর্শে শিষ্যের জ্ঞান হয়ে থাকে— এ হল ‘স্পর্শ-দীক্ষা’ ।</p>
<p class="Text">মানব-শরীর ঈশ্বরের কৃপায় পাওয়া যায় । জীব তা লাভ করে স্বর্গে অথবা নরকে যেতে পারে, আবার মুক্তও হতে যেতে পারে । কিন্তু গুরু-কৃপা এবং সাধু-কৃপায় মানুষ স্বর্গ বা নরক লাভ করে না, তারা মুক্তি লাভ করে । কাউকে গুরু করে নিলেই যে গুরু-কৃপা পাওয়া যাবে, তা নয় । কৃত্রিম গুরুর দ্বারা কল্যাণ হয় না । যাঁরা ভালো সাধু মহাত্মা তাঁরা যে চেলা করলে তবেই কৃপা করেন, এমন কথা নয় । তাঁরা স্বতঃ এবং স্বাভাবিকভাবেই কৃপা করেন । সূর্যকে কেউ নিজের ইষ্ট মনে করবে তবেই সূর্য আলোক দেবেন এমন<br/>নয় । সূর্য তো স্বতঃ এবং স্বাভাবিকভাবেই আলোক প্রদান করেন । সেই আলোকে কেউ কাজে লাগাক, বা নাই লাগাক । এরূপই, গুরু এবং সাধু-মহাত্মাদের দ্বারা স্বতঃ স্বাভাবিকভাবেই কৃপা হয়ে থাকে । যে সান্নিধ্যে আসে সে লাভবান হয় কিন্তু যে বিমুখ থাকে সে বঞ্চিত হয় । যে আগ্রহী হয় না তার কোনো লাভ হয় না । যেমন, বৃষ্টি হলে, কেউ যদি তার সামনে পাত্র রাখে তবেই সেই পাত্র ভর্তি হয় । কিন্তু পাত্রকে যদি উল্টো করে রাখা হয় তাহলে পাত্র ভর্তি হয় না, শুকনোই থেকে যায় । সাধু-কৃপাকে গ্রহণ করবার পাত্র যেমন হয় তার সেই রকমই লাভ হতে পারে ।</p>
<p class="Shlok-Color-2">সতগুরু ভূঠা ইন্দ্র সম, কমী ন রাখী কোয় ।</p>
<p class="Shlok-Color-2">বৈসা হী ফল নীপজৈ, জৈসী ভূমিকা হোয় ॥</p>
<p class="Text">বৃষ্টি সর্বত্র সমানভাবে হয়, কিন্তু বীজ যেমন হয় ফলও সেই রকম জন্মায় । সেই রকম ভগবানের এবং মহাত্মাদের কৃপা সকলের প্রতি সমানভাবে বর্ষিত হয় । যে যেমন চাইবে, সেই কৃপা থেকে তেমনই লাভবান হতে পারে ।</p>


<p class="Page-Break"> </p>
<p class="Heading" id="toc_marker-8">(৫) গুরু বচনের মহত্ত্ব</p>
<p class="Text">গুরু করলেই কল্যাণ হয় না, বরং গুরুর কথা মানলে কল্যাণ হয় । তার কারণ গুরু হলেন শব্দ, শরীর নন—</p>
<p class="Shlok-Color-2">জো তূ চেলা দেহ কো, দেহ খেহ কী খান ।</p>
<p class="Shlok-Color-2">জো তূ চেলা সবদ কো, সবদ ব্রহ্ম কর মান ॥</p>
<p class="Text">গুরু শরীর নন আর শরীরও গুরু নয় —‘<span class="char-style-override-1">ন মর্ত্যবুদ্ধ্যাসূযেত</span>’ (শ্রীমদ্ভাগবত ১১ ।১৭ ।২৭) । তাই গুরুর কখনও মৃত্যু হয় না । গুরু যদি মারা যান তাহলে শিষ্যের কল্যাণ হবে কী করে ? শরীরকে তো অধম বলা হয়েছে—</p>
<p class="Shlok-Color-2">ছিতি জল পাবক গগন সমীরা ।</p>
<p class="Shlok-Color-2">পঞ্চ রচিত অতি অধম সরীরা ॥</p>
<p class="Text-Right">(শ্রীরামচরিতমানস, কিষ্কিন্ধাকাণ্ড ১১ ।২)</p>
<p class="Text">যদি কোনো হাড়-মাংসযুক্ত শরীর গুরু হয় তাহলে সে অধম, গুরুর বেশে কালনেমি রাক্ষস । এইজন্য গুরুতে শরীর-বুদ্ধি মান্য করা এবং শরীরে গুরু-বুদ্ধি মান্য করা অপরাধ । সন্ত একনাথজীর চরিত্রে এই জিনিসটি বিশেষভাবে পরিলক্ষিত হয় । শাস্ত্রের প্রক্রিয়ানুসারে প্রথমে তীর্থযাত্রা করা হয়, পরে উপাসনা করতে হয় এবং তারপর জ্ঞানলাভ হয় । কিন্তু একনাথের জীবনে দেখা যায় এর বিপরীত ক্রম । তাঁর প্রথমে হয়েছিল জ্ঞান, পরে তিনি উপাসনা করেছিলেন এবং তারপর গুরু তাঁকে তীর্থযাত্রা করতে আদেশ দিয়েছিলেন । তিনি যখন তীর্থযাত্রা করছিলেন তখন তাঁর গ্রাম পৈঠানের এক ব্রাহ্মণ তাঁর গুরুর কাছে দেওগড়ে এসে বলেছিলেন, ‘মহারাজ, আপনার এখানে একনাথ নামে যিনি ছিলেন তাঁর ঠাকুর্দা-ঠাকুমা খুব বৃদ্ধ হয়ে গেছেন এবং একনাথের নাম করে ক্রমাগত কাঁদছেন । একথা শুনে গুরু এই ভেবে বিস্মিত হয়েছিলেন যে, একনাথ এত বছর আমার কাছে ছিল অথচ তার ঠাকুর্দা-ঠাকুমার কোনো কথা আমাকে বলেনি । তিনি একটি চিঠি লিখে সেই ব্রাহ্মণকে দিয়ে বলেছিলেন, ‘সে (একনাথ) তীর্থযাত্রা করতে করতে যখন পৈঠানে যাবে, তখন তাকে আমার এই চিঠিটা দিও । আমি তাকে বলেছি তাই সে অবশ্যই পৈঠানে যাবে ।’ ব্রাহ্মণ চিঠি নিয়ে চলে গিয়েছিলেন । একনাথ যখন ঘুরতে ঘুরতে সেখানে এসেছিলেন তখন তিনি ঠাকুর্দা-ঠাকুমার সঙ্গে মিলিত হতে গ্রামে যাননি, তিনি গ্রামের বাইরেই অবস্থান করেন । সেই ব্রাহ্মণ একনাথকে দেখে চিনতে পেরেছিলেন । তিনি তাঁর ঠাকুর্দাকে হাত ধরে একনাথের কাছে নিয়ে গিয়েছিলেন । সংযোগবশতঃ পথেই একনাথের সঙ্গে দেখা হয়েছিল । ঠাকুর্দা সস্নেহে একনাথকে আলিঙ্গন করেছিলেন এবং গুরুর চিঠিটি বার করে বলেছিলেন ‘এটি তোমার গুরুর চিঠি’ । একথা শোনামাত্র একনাথ আনন্দে বিহ্বল হয়ে গিয়েছিলেন । তিনি কাপড় বিছিয়ে তার উপর চিঠিটি রেখেছিলেন । সেটিকে পরিক্রমা করে দণ্ডবৎ প্রণাম করেছিলেন । তারপর সেটি পড়েছিলেন । তাতে লেখা ছিল ‘একনাথ, তুমি ওখানেই থেকো’ । একনাথ সেখানেই থেকে গিয়েছিলেন এবং সারা জীবন আর কোথাও যাননি । সেখানেই ঘর নির্মিত হয়েছিল । সৎসঙ্গ শুরু হয়েছিল । ঠাকুর্দা-ঠাকুমা তাঁর কাছে এসে থাকেন । তিনি গুরুর সঙ্গে আর দেখা করতেও যাননি । এবারে চিন্তা করুন, গুরু শরীর হলেন, নাকি শব্দ হলেন ? গুরুর শরীরের যখন অবসান হল তখন তিনি বলেছিলেন, ‘গুরুর মৃত্যু হল আর শিষ্য কাঁদল তাহলে দুজনে কী জ্ঞান লাভ করেছেন ?’ তাৎপর্য হল, গুরুর মৃত্যু হয় না এবং শিষ্যও কাঁদে না ।</p>
<p class="Text">একনাথের চরিত্রে যে গুরু-ভক্তির নিদর্শন দেখা যায় সেরকম আর কোনো সাধু-সন্তের চরিত্রে দেখা যায় না । তিনি শ্রীমদ্ভাগবতের একাদশ স্কন্ধের মারাঠী ভাষায় টীকা রচনা করেছেন । তার প্রত্যেকটি অধ্যায়ের প্রারম্ভে তিনি সবিস্তারে গুরুর স্তুতি করেছেন । এই রকম গুরুভক্ত একনাথও গুরুর চেয়েও তাঁর কথাকে (আদেশকে) বেশি গুরুত্ব দিয়েছিলেন ।</p>
<p class="Text">ভগবানের কাছ থেকে লাভবান হওয়ার পাঁচটি উপায় আছে— নামজপ, ধ্যান, সেবা, আজ্ঞাপালন এবং সঙ্গ । কিন্তু সাধু-মহাত্মাদের কাছ থেকে লাভবান হওয়ার তিনটি উপায়ই উপযুক্ত—সেবা, আজ্ঞাপালন এবং সঙ্গ । তাই গুরুর নামজপ এবং ধ্যান না করে তাঁর আজ্ঞা, তাঁর নির্দেশ পালন করা উচিত । গুরুর নির্দেশ অনুসারে নিজের জীবনযাপন করাই হল প্রকৃতপক্ষে গুরু-পূজা এবং গুরু-সেবা । কেননা সাধু-মহাত্মাদের কাছে শরীরের চেয়েও তাঁদের সিদ্ধান্ত প্রিয়তর । সিদ্ধান্তের জন্য তাঁরা প্রাণও দিতে পারেন, কিন্তু সিদ্ধান্ত ত্যাগ করেন না ।</p>
<p class="Text">গুরু শরীর নন, বস্তুত তিনি হলেন তত্ত্ব । অতএব প্রকৃত গুরু নিজের পূজা-ধ্যান করান না বরং তিনি ভগবানের পূজা-ধ্যানই করান । প্রকৃত সাধু নিজের আদেশ পালনও করান না বরং এইটিই বলেন যে, গীতা, রামায়ণ প্রভৃতি গ্রন্থের আদেশ পালন করো । যে গুরু তাঁর ফটো দেন, সেটি গলায় পরতে দেন, তার পূজা এবং ধ্যান করান, তিনি প্রতারণা করেন । কোথায় ভগবানের চিন্ময় পবিত্র শরীর আর কোথায় হাড়-মাংসের জড় অপবিত্র শরীর ! যেখানে ভগবানের পূজা হওয়া উচিত সেখানে হাড়-মাংসের পুতুলকে পূজা করা বড়ই দোষের । যেমন, যে রাজার সঙ্গে শত্রুতা করে, তাঁর বিরুদ্ধে চলে, সে রাজদ্রোহী । তেমনই যে নিজের পূজা করায় সে ভগবদ্দ্রোহী । গীতা প্রেসের সংস্থাপক, সঞ্চালক এবং সংরক্ষক জয়দয়ালজী গোয়েন্দকাকে এক সজ্জন বলেছিলেন যে, তিনি তাঁর ফটো তুলতে চান । তিনি বলেছিলেন, প্রথমে তোমার জুতো নিয়ে এসে আমার মাথায় বেঁধে দাও, তারপর ফটো তুলো । নিজের পূজাকে আমি জুতা মারার মতো মনে করি । একবার জয়দয়ালজী এক সাধুকে জিজ্ঞাসা করেছিলেন, আপনি বইতে নিজের ছবি দেন । নিজের নাম, চিত্র প্রভৃতি প্রচার করেন, তাতে কি আপনার ভালো হয়, না শিষ্যের ভালো হয়, নাকি সংসারের ভালো হয় ? ভালো কার হয় ? তিনি এই প্রশ্নের কোনো উত্তর দিতে পারেননি ।</p>


<p class="Page-Break"> </p>
<p class="Heading" id="toc_marker-9">(৬) গুরু হওয়ার অধিকারী কে ?</p>
<p class="Text">গুরুর মহিমা গোবিন্দের চেয়েও অধিক বলা হয়েছে । কিন্তু এই মহিমা সেই গুরুরই, যিনি শিষ্যকে উদ্ধার করতে পারেন । শ্রীমদ্ভাগবতে আছে—</p>
<p class="Shlok-Color-2">গুরুর্ন স স্যাৎ স্বজনো ন স স্যাৎ পিতা ন স্যাজ্জননী ন সা স্যাৎ ।</p>
<p class="Shlok-Color-2">দৈবং ন তৎ স্যান্ন পতিশ্চ স স্যান্ন মোচযেদ্যঃ সমুপেতমৃত্যুম্ ॥</p>
<p class="Text-Right">(শ্রীমদ্ভাগবত ৫ ।৫ ।৫১৮)</p>
<p class="Text">‘যিনি সমীপবর্তী মৃত্যু থেকে মুক্ত করেন না, সেই গুরু গুরু নন  সজ্জন সজ্জন নন  পিতা পিতা নন  মাতা মাতা নন  ইষ্টদেব ইষ্টদেব নন এবং পতি পতি নন ।’</p>
<p class="Text">এইজন্য সন্ত-বাণীতে বলা হয়েছে—<span class="char-style-override-1">চৌথে পদ চীন্হে বিনা শিষ্য করো মত কোয় ।</span></p>
<p class="Text">তাৎপর্য হল যতক্ষণ পর্যন্ত নিজের মধ্যে শিষ্যকে উদ্ধার করবার শক্তি না আসছে, ততক্ষণ গুরু হয়ো না । কেননা গুরু হয়ে গেলে অথচ উদ্ধার করতে পারলে না, তাহলে খুবই দোষ হয়—</p>
<p class="Shlok-Color-2">হরই সিষ্য ধন শোক ন হরঈ । </p>
<p class="Shlok-Color-2">সো গুর ঘোর নরক মহুঁ পরঈ ॥</p>
<p class="Text-Right">(শ্রীরামচরিতমানস, উত্তরকাণ্ড ৯৯ ।৪)</p>
<p class="Text">অর্থাৎ যে গুরু শিষ্যের অর্থ-সম্পদ অপহরণ করে অথচ তার শোক দূর করতে পারে না, সে ঘোর নরকে পতিত হয় ।</p>
<p class="Text">তার ঘোর নরকে পতনের কারণ হল, যে মানুষ অন্যত্র গিয়ে নিজের কল্যাণ (উদ্ধার) করতে পারত, কিন্তু তাকে নিজের শিষ্য করে নিয়ে এক জায়গায় আটকে রাখা হয়েছে । নিজের কল্যাণ করার জন্য যে মনুষ্য শরীর লাভ করেছে তাতে বড় বাধা এনে দিয়েছে । যেমন, কোনো ঘরে কুকুর ঢুকে পড়ল, আর ঘরের কর্তা দরজা বন্ধ করে দিলেন । ঘরে খাদ্যবস্তু কিছু ছিল না, ফলে কুকুর সেখানে খাবার তো কিছুই পাবে না এবং অন্যত্রও যেতে পারবে না । আজকাল শিষ্যদের এই রকম অবস্থা হয়ে থাকে । গুরুজী নিজে শিষ্যের কল্যাণ করতে পারেন না অথচ তাকে অন্যত্র যেতেও দেন না । সে যদি অন্য কোনো জায়গায় চলে যায় তো তাকে বকাবকি করেন এই বলে যে, আমার শিষ্য হয়ে  অন্যের কাছে যাচ্ছ ! শ্রীকরপাত্রীজী মহারাজ বলতেন যে, যে গুরু লোককে নিজের শিষ্য করে নেন, কিন্তু তার উদ্ধার করেন না, তিনি পরের জন্মে কুকুর হন আর শিষ্য পোকা হয়ে তার রক্ত শোষণ করে ।</p>
<p class="Shlok-Color-2">মন্ত্রিদোষশ্চ রাজানং জায়াদোষঃ পতিং যথা ।</p>
<p class="Shlok-Color-2">তথা প্রাপ্নোত্যসন্দেহং শিষ্যপাপং গুরুং প্রিয়ে ॥</p>
<p class="Text-Right">(কুলার্ণবতন্ত্র)</p>
<p class="Text">‘যেমন মন্ত্রীর দোষ রাজার এবং স্ত্রীর দোষ স্বামীর হয়ে থাকে, তেমনই শিষ্যের দোষও অবশ্যই গুরু পেয়ে থাকেন ।’</p>
<p class="Shlok-Color-2">দাপয়েৎ স্বকৃতং দোষং পত্নী পাপং স্বভর্তরি ।</p>
<p class="Shlok-Color-2">তথা শিষ্যার্জিতং পাপং গুরুমাপ্নোতি নিশ্চিতম্ ॥</p>
<p class="Text-Right">(গন্ধর্বতন্ত্র)</p>
<p class="Text">‘যেমন স্ত্রীর দোষ এবং পাপ তার স্বামী প্রাপ্ত করে, তেমনই শিষ্যের অর্জিত পাপ গুরু অবশ্যই প্রাপ্ত করেন ।’</p>
<p class="Text">একজন সাধুর পূর্বজন্মের সত্য ঘটনা বলা হচ্ছে । পূর্বজন্মে তিনি এক রাজার মন্ত্রী ছিলেন । বৈরাগ্য এসে যাওয়ায় তিনি সব কিছু ছেড়ে দিয়ে পূর্ণ বিবাগী সাধু হয়ে গিয়েছিলেন । কয়েকজন সাধু তাঁর কাছে এসে থাকতে লাগলেন । রাজাও মনে মনে ভাবলেন, আমি এই মন্ত্রীকেই গুরু করে নিই এবং সাধন-ভজনে লেগে পড়ি ! তিনি গিয়ে তাঁর শিষ্য হয়ে গেলেন । পরে গুরুর (পূর্ব মন্ত্রী) শরীরের যখন অবসান হয় তখন সেই রাজাকে মহন্ত করা হয় । মহন্ত হয়ে গিয়ে রাজা ভোগাসক্ত হয়ে গেলেন । কেননা তাঁর মধ্যে ভোগ করার পুরাতন খারাপ অভ্যাস ছিল । পরিণামস্বরূপ মৃত্যুর পর সেই রাজার নরক প্রাপ্তি হয় । গুরু (পূর্ব মন্ত্রী) উচ্চলোকে গিয়েছিলেন । নরক ভোগ করবার পর রাজাকে যখন পুনর্জন্ম নিতে হয় তখন তাঁর সঙ্গে  গুরুকেও জন্ম নিতে হয় । এবার গুরু তাঁকে পুনরায় ভগবানে নিমগ্ন করেন । কিন্তু তাঁকে শিষ্য না করে মিত্র (বন্ধু) করে নেন । সারা জীবন তিনি কাউকে শিষ্য করেননি । এতে প্রমাণিত হয় যে, যদি গুরু শিষ্যকে উদ্ধার করতে না পারেন তাহলে তাঁকে শিষ্যকে উদ্ধারের নিমিত্ত আবার সংসারে ফিরে আসতে হয় । সেইজন্য তাঁরই গুরু হওয়া উচিত যিনি শিষ্যকে উদ্ধার করতে পারেন ।</p>
<p class="Text">আজকাল গুরু শিষ্যকে ভগবানের দিকে চালিত না করে নিজের দিকে টেনে আনেন । তাকে ভগবানের না করে নিজের করে নেন । এটি একটি বড় অপরাধ(১) । একটি জীব পরমাত্মার দিকে যেতে যায়, তাকে নিজের শিষ্য করে নেওয়ায় শুরুতেই (প্রারম্ভেই) আটকে রাখা হল । তাহলে সে ভগবানের দিকে যাকে কী করে ? গুরু ভগবানের দিকে এগোবার বাধাস্বরূপ হয়ে গেলেন । গুরুতো তিনিই, যিনি শিষ্যকে ভগবানের সমীপ করে দেন, ভগবানের প্রতি শ্রদ্ধা-বিশ্বাস জাগ্রত করেন, যেমন— হনুমান বিভীষণের বিশ্বাসকে নিজের দিকে আকৃষ্ট না করে তাকে ভগবদ্মুখী করেছিলেন ।</p>
<p class="Footnotes">(১)পাপ আর অপরাধের মধ্যে প্রভেদ আছে । পাপের ফলে নরক ভোগ হলে পাপ নষ্ট হয়ে যায় । কিন্তু যার প্রতি অপরাধ করা হয়েছে তার প্রসন্নতা ছাড়া অপরাধ দূর হয় না । সেইজন্য অপরাধ পাপের চেয়েও ভয়ঙ্কর হয়ে থাকে  ।</p>
<p class="Shlok-Color-2">সুনহু বিভীষন প্রভু কৈ রীতী । </p>
<p class="Shlok-Color-2">করহিঁ সদা সেবক পর প্রীতী ॥</p>
<p class="Shlok-Color-2">কহহু কবন মৈঁ পরম কুলীনা । </p>
<p class="Shlok-Color-2">কপি চঞ্চল সবহীঁ বিধি হীনা ॥</p>
<p class="Shlok-Color-2">প্রাত লেই জো নাম হমারা । </p>
<p class="Shlok-Color-2">তেহি দিন তাহি ন মিলৈ অহারা॥</p>
<p class="Shlok-Color-2">অস মৈঁ অধম সখা সুনু মোহূ পর রঘুবীর । </p>
<p class="Shlok-Color-2">কীন্হী কৃপা সুমিরি গুন ভরে বিলোচন নীর ॥</p>
<p class="Text-Right">(শ্রীরামচরিতমানস, সুন্দরকাণ্ড ৭)</p>
<p class="Text">শ্রীশরণানন্দজী মহারাজ লিখেছেন—‘যে উপদেষ্টা ভগবদ্ বিশ্বাসের স্থানে নিজের ব্যক্তিত্বের প্রতি বিশ্বাস জাগান এবং ভগবদ্ সম্বন্ধের বদলে নিজের ব্যক্তিত্বের সঙ্গে সম্বন্ধ যুক্ত করেন তিনি ঘোর অনর্থ করেন ।’ (প্রবোধিনী) ব্যক্তির প্রতি শ্রদ্ধা-বিশ্বাস করা অপেক্ষা ভগবানের প্রতি শ্রদ্ধা-বিশ্বাসে বেশি লাভ হবে, তাড়াতাড়ি লাভ হবে এবং বিশেষ লাভ হবে । সুতরাং যে গুরু নিজের প্রতি বিশ্বাস করান, নিজের সেবা করান, নিজের নাম-জপ করান, নিজের জপের ধ্যান করান, নিজের পূজা করান, নিজের উচ্ছিষ্ট দেন, নিজের পদ প্রক্ষালন করান, তিনি  সেই ব্যক্তিকে পতনের দিকে চালিত করেন । তাঁর কাছ থেকে সাবধান থাকা উচিত ।</p>
<p class="Text">ভগবানের অংশ হওয়ার ফলে প্রত্যেক মানুষের ভগবানের সঙ্গে সর্বদাই ঘনিষ্ঠ সম্বন্ধ থাকে । এই সম্বন্ধ স্বতঃ-স্বাভাবিক, কৃত্রিম নয় । কিন্তু গুরুর সঙ্গে স্থাপিত সম্বন্ধ হল কৃত্রিম । কৃত্রিম সমন্ধ দ্বারা কল্যাণ হয় না, তাতে বন্ধন হয় । কেননা সংসারের সঙ্গে আমরা কৃত্রিম সম্বন্ধ দ্বারাই আবদ্ধ হয়ে রয়েছি । আপনারা ভেবে দেখুন, যারা গুরু করেছে তাদের সকলেরই কি কল্যাণ হয়েছে ? তাদের তত্ত্বজ্ঞান হয়েছে ? ঈশ্বর লাভ হয়েছে ? জীবন্মুক্তি হয়ে গিয়েছে ? কারো যদি হয়ে গিয়ে থাকে তো খুবই আনন্দের কথা, কিন্তু আমার বিশ্বাস হয় না । কিছু লোক আছেন যাঁরা গুরু করেছেন, আবার কিছু লোক আছে যাঁরা গুরু করেননি, তবে সৎসঙ্গ করেন । আপনারা এদের মধ্যে কী প্রভেদ দেখেন ? ভেবে দেখুন যে, গুরু করলে বেশি লাভ হয়, না সৎসঙ্গ করলে বেশি লাভ হয় ? গুরু আমাদের কল্যাণ করে দেবেন এই রকম মনোভাব থাকলে নিজেদের সাধনায় ঢিলেমি এসে যায় । সেইজন্য যাঁরা গুরু করেছেন তাঁদের মধ্যে যত রাগ (আসক্তি)-দ্বেষ দেখা যায়, কিন্তু যাঁরা সৎসঙ্গ করেন তাঁদের মধ্যে ততটা দেখা যায় না । কেউ যদি ভালো সঙ্গ পেয়ে যান তো তিনি কারও সঙ্গে ঝগড়া মারামারি করেন না । কিন্তু যিনি নিজেকে কারও শিষ্য করে নেন, তিনি অন্য গুরুর শিষ্যদের সঙ্গে মারামারি করেন । যাঁরা গুরু করেন তাঁদের মধ্যে বিশেষ পরিবর্তন দেখা যায় না । কেবল একটি ভ্রান্তি এই থাকে যে আমরা গুরু করে নিয়েছি, এছাড়া আর কোনো পার্থক্য তাঁদের মধ্যে দেখা যায় না । তাই গুরু করলেই মুক্তি হয়ে যাবে— এমন কোনো নিয়ম নেই ।</p>
<p class="Text">কারও গুরু হওয়া বা কাউকে গুরু করা— দুটিই অত্যন্ত শঙ্কা-সঙ্কুল বিষয়, এ কোনো ছেলে-খেলা নয় । কোনো লোক কাপড়ের দোকানে গিয়ে দোকানদারকে বলল যে, আমার অমুক কাপড় চাই । দোকানদার যদি তার কাছ থেকে কাপড়ের দাম নিয়ে নেয় আর কাপড় না দেয় তাহলে সেটি কি উচিত কাজ ? কাপড় যদি দিতে না পারো, তাহলে দাম নিলে কেন ? আর দাম যখন নিলে, তখন কাপড় দিলে না কেন ? সেইরকম শিষ্য করে নিলেন, পূজা-অর্ঘ্য নিলেন, অথচ উদ্ধার করলেন না, তাহলে সেটি কি ঠিক ? প্রথমে আমার শিষ্য হও, তারপর তোমার উদ্ধার করব এ এক প্রবঞ্চনা । নিজের পূজা করিয়ে নিলেন, প্রণামী নিলেন, শিষ্য করে নিলেন কিন্তু ভগবদ্প্রাপ্তি করালেন না, তাহলে আপনি গুরু হলেন কেন ? যখন গুরু হয়েছেন তাহলে ভগবদ্প্রাপ্তি করান, আর তা যদি না করতে পারেন তাহলে আপনার গুরু হওয়ার কোনো অধিকার নেই । যদি শিষ্যের কল্যাণ করতেই না পারলেন তাহলে তাকে অন্যত্র যেতে দিন, নিজে যদি তার কল্যাণ করতে না পারেন তাহলে আপনার তাকে আটকে রাখার কী অধিকার আছে ? নিজে কল্যাণ করতে পারলেন না, আর তাকে যেতেও দিলেন না, তাহলে বেচারা শিষ্যকে তো শেষ করে দিলেন । তার মনুষ্যজন্ম তো বৃথা করে দিলেন । এখন সে তার কল্যাণ কী করে করবে ? তাই যতদূর সম্ভব গুরু-শিষ্যের সম্বন্ধ স্থাপন করা উচিত নয় । গুরু শিষ্য সম্বন্ধ না করে যদি সাধুদের কথা শোনেন তাহলে লাভ হবে আর যদি কথা নাই মানেন তাহলে ক্ষতি হবে না । এর তাৎপর্য হল, গুরু-শিষ্যের সম্পর্ক না পাতালে কেবল লাভই হবে, কোনো ক্ষতি হবে না । কিন্তু গুরু-শিষ্যের সম্পর্ক পাতালে যদি কথা না শোনো তাহলে ক্ষতি হবে । তার কারণ, গুরু যদি প্রকৃত হন আর তাঁর একটি কথাও অগ্রাহ্য করেন, তাঁর আদেশ পালন না করেন তাহলে সেটি গুরুর প্রতি অপরাধ করা হয় । এই অপরাধ ভগবানও ক্ষমা করতে পারেন না ।</p>
<p class="Shlok-Color-2">শিবক্রোধাদ্ গুরুস্ত্রাতা গুরুক্রোধাচ্ছিবো ন হি ।</p>
<p class="Shlok-Color-2">তস্মাৎ সর্বপ্রযত্নেন গুরোরাজ্ঞাং ন লঙ্ঘয়েৎ ॥</p>
<p class="Text-Right">(গুরুগীতা)</p>
<p class="Text">‘ভগবান শঙ্করের ক্রোধ থেকে তো গুরু রক্ষা করতে পারেন, কিন্তু গুরুর ক্রোধ থেকে শঙ্করও রক্ষা করতে পারেন না । এইজন্য সর্বপ্রকারে সতর্ক থেকে কখনো গুরুর আদেশ লঙ্ঘন করবে না ।’</p>
<p class="Shlok-Color-2">রাখই গুর জৌঁ কোপ বিধাতা । <br/>গুর বিরোধ নহিঁ কোউ জগ ত্রাতা ॥</p>
<p class="Text-Right">(শ্রীরামচরিতমানস, বালকাণ্ড ১৬৬ ।৩)</p>


<p class="Page-Break"> </p>
<p class="Heading" id="toc_marker-10">(৭) প্রকৃত গুরুর দুর্লভতা</p>
<p class="Shlok-Color-2">গুরবো বহবঃ সন্তি শিষ্যবিত্তাপহারকাঃ ।</p>
<p class="Shlok-Color-2">তমেকং দুর্লভং মন্যে শিষ্যহৃত্তাপহারকম্ ॥</p>
<p class="Text-Right">(গুরুগীতা)</p>
<p class="Text">‘শিষ্যের ধন অপহরণ করার গুরু অনেক পাওয়া যায়, কিন্তু শিষ্যের হৃদয়ের তাপ হরণ করার মতো গুরু দুর্লভ ।’</p>
<p class="Text">গীতা প্রাণীমাত্রেরই হিতে প্রীতির কথা বলেছেন ‘সর্বভূতেহিতে রতান্’ (৫ ।২৫, ১২ ।৪) । সত্যকার সাধুর দৃষ্টি সকল প্রাণীর কল্যাণের দিকে নিবদ্ধ থাকে, নিজের দিকে আকৃষ্ট করার জন্য নয় । তাঁরা কাউকে নিজেদের চেলা (শিষ্য) করেন না, নিজের সম্প্রদায় গঠন করেন না এবং কারও কাছ থেকে কিছু নেনও না । অপরের কী করে কল্যাণ হবে— সেই দিকেই তাঁদের দৃষ্টি থাকে । শুধু শিষ্যদের জন্যই নয়, সকল প্রাণীর কল্যাণের জন্য তাঁরা ভগবানের কাছে প্রার্থনা করেন—</p>
<p class="Shlok-Color-2">সর্বে ভবন্তু সুখিনঃ সর্বে সন্তু নিরাময়াঃ ।</p>
<p class="Shlok-Color-2">সর্বে ভদ্রাণি পশ্যন্তু মা কশ্চিদ্ দুঃখভাগভবেৎ ॥</p>
<p class="Text">কারণ তাঁরা নিজেরা ভুক্তভোগী । তাই সংসারে কত দুন্খ এবং সংসারের সঙ্গে সম্বন্ধ বিচ্ছেদ করলে কত সুখ তা তাঁরা জানেন । এইজন্য তাঁরা চান অন্যেরাও যেন সংসারের দুন্খ থেকে মুক্তি পান এবং চিরকালের জন্য সুখ অনুভব করেন ।</p>
<p class="Text">এই যুগে মহৎ সাধু-সন্ত দেখা যায় না । আগেকার যুগেও সত্যকার মহাত্মা খুব কম ছিলেন, এখন তো তা বিশেষভাবে কম । বর্তমানে তো গুরু হওয়া এক পেশা (ব্যবসা) হয়ে গিয়েছে । তাঁরা নিজেদের জীবিকা নির্বাহের জন্য, নিজেদের অভিলাষ পূরণের জন্য, নিজেদের মান-সম্মানের জন্য (শরীরের জন্য মান এবং নামের জন্য সম্মান) এবং নিজেদের স্বার্থসিদ্ধির জন্য চেলা করে থাকেন । এই রকম মনোভাব চেলাদেরও থাকে ।</p>
<p class="Shlok-Color-2">গুরু লোভী সিষ লালচী, দোনোঁ খেলে দাঁব ।</p>
<p class="Shlok-Color-2">দোনোঁ ডূবা ‘পরসরাম’, বৈঠ পথরকী নাঁব ॥</p>
<p class="Text">এখন নকল জিনিসের যুগ । ব্রাহ্মণ নকল  ক্ষত্রিয়, বৈশ্য, শূদ্র, ব্রহ্মচারী, গৃহস্থী, বাণপ্রস্থী, সাধু সবাই<br/>নকল । এমনকি শাক-সব্জী, ফুল-পাতা, মশালা-পাতি, দুধ  প্রভৃতিও নকল ।</p>
<p class="Shlok-Color-2">মিথ্যারম্ভ  দম্ভ  রত জোঈ । </p>
<p class="Shlok-Color-2">তা কহুঁ সন্ত কহই সব কোঈ ।</p>
<p class="Shlok-Color-2">নিরাচার জো শ্রুতি পথ ত্যাগী । </p>
<p class="Shlok-Color-2">কলিজুগ সোই গ্যানী সো বিরাগী ॥</p>
<p class="Text-Right">(শ্রীরামচরিতমানস, উত্তরকাণ্ড ১৮ ।২৪)</p>
<p class="Text">সাধু সাজলেই কল্যাণ হয় না । আমি নিজে সাধু হয়ে দেখেছি । সেইজন্য যে নিজের কল্যার চায় তার কোনো মানুষের খপ্পরে পড়া উচিত নয়, কাউকে গুরু করা উচিত নয় ।</p>
<p class="Text">বাস্তবে কল্যাণ, মুক্তি, তত্ত্বজ্ঞান, পরমাত্মপ্রাপ্তি গুরুর অধীন নয় ।  <span class="char-style-override-1">গুরু না করলে যদি তত্ত্বজ্ঞান না হয় তাহলে পৃথিবীতে প্রথম যিনি গুরু হয়েছিলেন তাঁর তত্ত্বজ্ঞান হল কী করে </span>? যদি কোনো মানুষকে গুরু না করেও তাঁর তত্ত্বজ্ঞান হয়ে গিয়ে থাকে তাহলে এইটিই প্রমাণিত হল যে, কোনো মানুষকে গুরু না করলেও জগদ্গুরু ভগবানের কৃপায় তত্ত্বজ্ঞান হতে পারে । কিন্তু আজকাল তো এই প্রথারই চলন হয়েছে যে, প্রথমে চেলা হও, গুরুমন্ত্র নাও, পরে উপদেশ দেব । এই রীতিতে গুরুকরণ করলে শিষ্যের খুবই দুর্দশা হয় । গুরুর প্রতি ভাব (শ্রদ্ধা) হয় না, নিজের মধ্যে কোনো পরিবর্তনও চোখে পড়ে না, অন্তরের ভ্রমও হয় না, আর তাকে ছেড়ে দিয়ে অন্যত্রও যেতে পারে না । আমার কথা যদি কেউ শোনো তাহলে আমি বলব যে, সৎসঙ্গ করো, যতটা পার ভালো কথা গ্রহণ করো কিন্তু কাউকে গুরু করো না । যেখানেই ভালো ভালো কথা জানতে পারবে সেখান থেকে তা নিয়ে নাও আর যেখান থেকে তা পাবে না সেখান থেকে সরে <br/>যাও । গুরু করে বাঁধা পড়ো না ।</p>
<p class="Shlok-Color-2">মধুলুব্ধো যথা ভৃঙ্গঃ পুষ্পাৎ পুষ্পান্তরং ব্রজেৎ ।</p>
<p class="Shlok-Color-2">জ্ঞানলুব্ধস্তথা শিষ্যো গুরোর্গুর্বন্তরং ব্রজেৎ ॥</p>
<p class="Text-Right">(গুরুগীতা)</p>
<p class="Text">‘মধুলোভী ভ্রমর যেমন এক পুষ্প থেকে অন্য পুষ্পে চলে যায় তেমনই জ্ঞানলোভী শিষ্যও যেন এক গুরু থেকে অন্য গুরুর দিকে অগ্রসর হয় ।’</p>
<p class="Text">গুরু করে নিলে তারপর কে জানে কী দশা হবে ! আমি এমন কিছু লোকের সংস্পর্শে এসেছি, যাঁরা নিজেদের দৃষ্টিতে ভালো গুরু নির্বাচন করেছিলেন, কিন্তু পরে সেই গুরুর প্রতি তাঁদের অশ্রদ্ধা জঃ্ায় । সেইজন্য যাঁরা নিজেদের কল্যাণ চান, তাঁদের কারও সঙ্গে সম্বন্ধ জোড়া উচিত নয় । সংসারের সঙ্গে যারা নিজেদের সম্বন্ধ বসে আছে । তারা তো নিজেদেরই উদ্ধার করতে পারে না, তাহলে অপরকে কী করে উদ্ধার করবে ?</p>
<p class="Text">আজকাল আসল গুরু পাওয়া খুবই কঠিন । এমন মানুষ দেখা যায় না যাঁরা তত্ত্বকে ঠিকমতো জানেন । যারা নিজেরাই তত্ত্বকে জানে না তারা শিষ্যদের কী জানাবে ? সঠিকভাবে তত্ত্ব জানেন এমন গুরু আগেও খুব কম হয়েছে । পূর্বে যাঁরা সাধু-সন্ত হয়েছেন তাঁদের বই দেখেও সবার ক্ষেত্রে আমার পূর্ণ সন্তুষ্টি হয় না । তিনিই সর্বাপেক্ষা বড় সাধু যাঁর মধ্যে কোনো মতদ্বন্দ্ব থাকে না  অর্থাৎ দ্বৈত, অদ্বৈত, দ্বৈতাদৈত, বিশিষ্টাদ্বৈত প্রভৃতি কোনো একটি মতের প্রতি যাঁর কোনো আগ্রহ থাকে না । এইজন্য সাধকের কাছে সব চেয়ে বড় কথা হল তিনি যেন শুদ্ধ অন্তঃকরণে ভগবানে মনোনিবেশ করেন । কোনো ব্যক্তিকে না ধরে যেন পরমাত্মাকেই ধরেন । ব্যক্তির মধ্যে পূর্ণতা থাকে না, পূর্ণতা আছে পরমাত্মাতেই । আমরা যদি সত্যি সত্যিই অন্তর থেকে পরমাত্মার সম্মুখীন হই তাহলে তিনি যোগ, জ্ঞান, ভক্তি— সব কিছুই আমাদের প্রদান করেন ।(১)</p>
<p class="Footnotes para-style-override-5">(১) তেষাং সততযুক্তানাং ভজতাং প্রীতিপূর্বকম্ ।</p>
<p class="Footnotes para-style-override-5">দদামি  বুদ্ধিযোগং তং যেন  মামুপয়ান্তি তে ॥</p>
<p class="Footnotes para-style-override-5">তেষামেবানুকম্পার্থমহমজ্ঞানজং তমন্ ।</p>
<p class="Footnotes para-style-override-5">নাশয়াম্যাত্মভাবস্থো জ্ঞানদীপেন ভাস্বতা ॥</p>
<p class="Footnotes-Right">(গীতা ১০ ।১০-১১)</p>
<p class="Footnotes">‘সদাসর্বদা আমাতে নিবিষ্ট যেসব ভক্ত প্রেমপূর্বক আমাকে ভজনা করে আমি তাদের বুদ্ধিযোগ প্রদান করি, তাতে তারা আমাকে প্রাপ্ত হয় ।’</p>
<p class="Footnotes">‘সেই ভক্তদের প্রতি কৃপা করার জন্য তাদের স্বরূপে (অস্তিত্বে) স্থিত আমি তাদের অজ্ঞানজনিত অন্ধকারকে দেদীপ্যমান জ্ঞানরূপী প্রদীপের দ্বারা নষ্ট করে দিই ।’</p>


<p class="Page-Break"> </p>
<p class="Heading" id="toc_marker-11">(৮) মানুষের জন্মজাত গুরু— বিবেক</p>
<p class="Text">একটি গূঢ় কথা হল এই যে, জগদ্গুরু ভগবান তাঁকে লাভ করার জন্য মনুষ্য শরীর যখন প্রদান করেন, তখন সেই সঙ্গে বিবেকরূপী গুরুকেও প্রদান করেন । ভগবান তাঁর কাজে কোনো ন্যূনতা রাখেন না । যেমন বড় বড় অফিসার  বাড়ি, গাড়ি, ভৃত্য প্রভৃতি সুবিধাগুলি পেয়ে থাকে, তেমনই ভগবান মনুষ্য শরীরের সঙ্গে সঙ্গে কল্যাণের সকল সামগ্রীও দিয়ে থাকেন । তিনি মানুষদের ‘বিবেক’-রূপী গুরু প্রদান করেন, তার দ্বারা মানুষ সৎ-অসৎ, কর্তব্য-অকর্তব্য, ঠিক-বেঠিক প্রভৃতিকে জানতে পারে । এই বিবেকের চেয়ে বড়ো আর কোনো গুরু নেই । যে নিজের বিবেককে গুরুত্ব প্রদান করে, তার নিজের কল্যাণের নিমিত্ত বাইরের কোনো গুরুর প্রয়োজন হয় না । যার নিজের বিবেকের প্রতি শ্রদ্ধা নেই, সে বাইরের গুরু করলেও নিজের কল্যাণ করতে পারে না । তাই বাইরের গুরু করলেও কল্যাণ হয় না । </p>
<p class="Text">মানুষ বিবেককে যতটা গুরুত্ব দেয়, তাকে কাজে লাগায় তার বিবেক ততটাই বৃদ্ধি পায় । আর বৃদ্ধি পেতে পেতে সেই বিবেক তত্ত্বজ্ঞানে পরিণত হয়ে যায় । শুধুমাত্র গুরুকরণের দ্বারা বিবেকের প্রতি শ্রদ্ধা হয় না, বরং শ্রদ্ধা প্রকৃত সৎসঙ্গের দ্বারা হয় —‘<span class="char-style-override-1">বিনু সৎসঙ্গ বিবেক ন হোঈ</span>’ (শ্রীরামচরিতমানস, বালকাণ্ড ৩ ।৪) ভালো সাধু-সন্ত শিষ্য না করলেও তাঁদের সৎসঙ্গ করলে মানুষ উদ্ধারপ্রাপ্ত হয় । তাঁদের আচরণ থেকে শিক্ষা লাভ হয়, তাঁদের বাণী দ্বারা শাস্ত্র রচিত হয় । তাই যেখানে ভালো সৎসঙ্গ পাওয়া যায়, নিজের উদ্ধারের পথ পাওয়া যায় সেখানে সৎসঙ্গ করা চাই । তবে যতদূর সম্ভব গুরু-শিষ্যের সম্বন্ধ তৈরি করা উচিত নয় ।</p>
<p class="Text">মহারাজ চতুর সিংহ ছিলেন মেবারের রাজার কাকা । তিনি সৎসঙ্গ করতেন আর কোথাও কোনো ভালো কথা শুনলেই সেখান থেকে চলে আসতেন, কেননা এখন সেই কথা অনুযায়ী আচরণ  করতে হবে । তিনি প্রতিজ্ঞা করতেন যে, এই কথাটি আর তাঁর জীবন থেকে চলে যাবে না । এইভাবে উপদেশ অনুসারে আচরণ করার ফলে তিনি ভালো সাধু হয়ে গিয়েছিলেন । তিনি অনেক ভালো ভালো গ্রন্থ রচনা করেছিলেন এবং তাঁকে মারওয়াড়ী ভাষার বাল্মীকি বলা হত । এইভাবে আপনারাও যদি যা ভালো কথা পাবেন তাকে গ্রহণ করতে থাকেন তাহলে আপনারাও তত্ত্বজ্ঞ মহাপুরুষ হয়ে যাবেন ।</p>


<p class="Page-Break"> </p>
<p class="Heading" id="toc_marker-13">(১০) ভগবদ্প্রাপ্তি গুরুর অধীন নয়</p>
<p class="Text">যা আমরা পেতে চাই সেই পরমাত্মতত্ত্ব কোনো এক জায়গাতে সীমিত নেই, কারও ব্যক্তিগত অধিকারে নেই । তা যদি হত, তাহলে তা আমাদের কী উপকার করবে ? প্রত্যেক প্রাণীর কাছে পরমাত্মতত্ত্ব নিত্যপ্রাপ্ত । যেসকল মহাত্মা সেই পরমাত্মতত্ত্বকে জানেন, তাঁরা গুরু হন না, তার জন্য কোনো ফিজ্ (উপঢৌকন) নেন না বরং জিজ্ঞাসু ব্যক্তিমাত্রকেই তাঁরা সেটি খোলাখুলিভাবেই জানিয়ে দেন । যাঁরা গুরু হন না, তাঁরা তত্ত্ব যেভাবে জানাতে পারেন,  যারা গুরু সেজে গুরুগিরি করেন তারা সেভাবে তত্ত্ব জানাতে পারেন না ।</p>
<p class="Text">যারা বেসাতি করে তারা গুরু হতে পারে না । যারা বলে যে, প্রথমে আমার শিষ্য হও, তারপর আমি ভগবৎপ্রাপ্তির পথ দেখাব, তারা যেন ভগবানকে বিক্রি করে । এটি এক সিদ্ধান্ত যে, যে-জিনিস যত দামে বিক্রি হয় আসলে সে জিনিসটির দাম তারচেয়ে কম । যেমন কোনো ঘড়ি যদি একশো টাকায় পাওয়া যায় তো দোকানদার সেই ঘড়িটি একশো টাকায় আনেননি । যদি গুরু করলেই কোনো জিনিস পাওয়া যায় তাহলে সেই জিনিস গুরুর চেয়ে কম দামের অর্থাৎ গুরুর অপেক্ষা কম মূল্যের হবে । তাহলে তার দ্বারা আমরা কী করে ভগবানকে পাব ? ভগবান অমূল্য । অমূল্য বস্তু বিনামূল্যে পাওয়া যায় আর যে বস্তু মূল্য দিয়ে পাওয়া যায়, সেই জিনিস মূল্য অপেক্ষা কিঞ্চিৎ অপকৃষ্ট তো হবেই । তাই কেউ যদি বলেন যে, আমার চেলা হও তাহলেই আমি সেই তত্ত্ব জানাব, তাহলে সেখানে নমস্কার করে চলে আসাই উচিত । বুঝে নিতে হবে যে তিনি এক কালনেমি । নকল গুরু সেজে থাকা কালনেমি রাক্ষস হনুমানকে বলেছিল—</p>
<p class="Shlok-Color-2">সর মজ্জন করি আতুর আবহু ।</p>
<p class="Shlok-Color-2">দিচ্ছা দেঁউ গ্যান জেহিঁ পাবহু ॥</p>
<p class="Text-Right">(শ্রীরামচরিতমানস, লঙ্কাকাণ্ড ৫৭ ।৪)</p>
<p class="Text">অর্থাৎ তাড়াতাড়ি নদীতে স্নান করতে আসো, আমি তোমাকে দীক্ষা দিব যার ফলে তোমার জ্ঞানলাভ হবে।</p>
<p class="Text">তার আসল পরিচয় জানতে পেরে হনুমান বলেছিলেন, প্রথমে গুরু দক্ষিণা নাও, পরে মন্ত্র দিও । এরপর তাকে ল্যাজে জড়িয়ে আছাড় মেরেছিলেন ।</p>


<p class="Page-Break"> </p>
<p class="Heading" id="toc_marker-14">(১১) কল্যাণ প্রাপ্তিতে (মুক্তিতে) কারণ হল নিজের আকুতি</p>
<p class="Text">ভগবান গীতাতে স্পষ্ট করে বলেছেন—</p>
<p class="Shlok-Color-2">উদ্ধরেদাত্মনাত্মানং নাত্মানমবসাদয়েৎ ।</p>
<p class="Shlok-Color-2">আত্মৈব হ্যাত্মনো বন্বুরাত্মৈব রিপুরাত্মনন্ ॥</p>
<p class="Text-Right">(৬ ।৫)</p>
<p class="Text">‘নিজের দ্বারা নিজেকে উদ্ধার করো, নিজের পতন ঘটিয়ো না । কেননা নিজের মিত্র নিজেই এবং নিজের শত্রুও নিজেই ।’</p>
<p class="Text">তাৎপর্য হল, নিজের উদ্ধার এবং পতনের জন্য স্বয়ং-ই হল কারণ, আর কেউ নয় । ভগবান যখন মনুষ্য শরীর দিয়েছেন, তখন নিজের কল্যাণের নিমিত্ত সকল সামগ্রীও তিনি যথেষ্ট মাত্রায় (পূর্ণরূপে) দিয়েছেন । তাই নিজের কল্যাণের জন্য অন্য কারও প্রয়োজন নেই ।</p>
<p class="Text">গুরু, সাধু এবং ভগবানও উদ্ধার তখনই করেন, যখন মানুষ নিজে থেকে তাঁদের প্রতি শ্রদ্ধা-বিশ্বাস করে, তাঁদের স্বীকার করে এবং তাঁদের আদেশ পালন করে । মানুষ যদি তাঁদের স্বীকার না করে, তাহলে তাঁরা কী করে উদ্ধার করবেন ? উদ্ধার করতে পারবেন না । নিজে যদি শিষ্যত্ব স্বীকার না করে তাহলে গুরু কী করবেন ? যেমন, কেউ খাদ্য পরিবেশন করে দেবে, কিন্তু ক্ষুধা পাওয়া চাই নিজের । নিজের ক্ষুধা যদি না পায় তাহলে অন্যের পরিবেশিত ভাল খাদ্য কোন্ কাজে আসবে ? তেমনই নিজের যদি আগ্রহ না থাকে তাহলে সাধু-মহাত্মাদের উপদেশ কোন্ কাজে আসবে ?</p>
<p class="Text">গুরু, সাধু এবং ভগবানের কখনও অভাব হয় না । অনেক বড় বড় সাধু হয়েছেন, আচার্য হয়েছেন, গুরু হয়েছেন, ভগবানের অবতার হয়েছেন, কিন্তু এখনও পর্যন্ত আমাদের উদ্ধার হয়নি । তাতে প্রমাণ হয় যে, আমরা তাঁদের স্বীকার করিনি । সুতরাং আমাদের উদ্ধার ও পতনের হেতু আমরাই । যে নিজের উদ্ধার ও পতনের হেতু বলে অন্য কাউকে মনে করে তার কোনোকালেই উদ্ধার হবে না ।</p>
<p class="Text">বাস্তবে মানুষ নিজেই নিজের গুরু ‘<span class="char-style-override-1">আত্মনো গুরুরাত্মৈব পুরুষস্য বিশেষতঃ</span>’ (শ্রীমদ্ভাগবত ১১ ।৭ ।২০) । এইজন্য নিজেকেই উপদেশ দাও । অন্যের ন্যূনতা না দেখে নিজের ন্যূনতার দিকে দেখো এবং তা দূর করতে চেষ্টা করো । নিজেই নিজের গুরু হও, নিজেই নিজের নেতা হও এবং শাসকও, নিজেই নিজের হও । তাৎপর্য হল, কল্যাণ গুরুর দ্বারা হয় না এবং ঈশ্বরের দ্বারাও হয় না, তা হয় নিজের প্রকৃত আগ্রহ থেকে । নিজের আগ্রহ না থাকলে ভগবানও কল্যাণ করতে পারেন না । তা যদি করতেন তাহলে এখনও আমরা কেন কল্যাণ থেকে বঞ্চিত রয়েছি ? গুরুর কোনো অভাব নেই, সাধু-মহাত্মার কোনো অভাব নেই এবং ভগবানেরও কোনো অভাব নেই । অভাব হল আমাদের আগ্রহের । কল্যাণ প্রাপ্তি গুরুর অধীন নয়, সাধু-মহাত্মাদের অধীন নয় এবং ভগবানেরও অধীন নয় । এটি স্বয়ং-এর অধীন । যখন আমাদের আগ্রহ ছাড়া সর্বশক্তিমান ভগবানও আমাদের কল্যাণ করতে না পারেন, তাহলে মানুষের মধ্যে এমন কী শক্তি আছে যে আমাদের কল্যাণ করে দেবে ? আমাদের মধ্যে যদি আগ্রহ না থাকে তাহলে লক্ষ লক্ষ গুরু করলেও কল্যাণ হবে না । আমাদের যদি আন্তরিক আগ্রহ থাকে তাহলে ভালো গুরু, ভালো সাধু-সন্ত পাওয়া যাবে, ভগবানকেও পাওয়া যাবে এবং পাওয়া যাবে সৎ-গ্রন্থ এবং জ্ঞান । কী করে পাওয়া যাবে, কেমন করে পাওয়া যাবে— তা ভগবানই জানেন । ফল যখন পাকে তখন টিয়া পাখি নিজে এসে তাতে ঠোকর মারে । তেমনই আমরা যদি সত্যকার শিষ্য হয়ে যাই, তাহলে প্রকৃত গুরু নিজে থেকেই আমাদের কাছে আসবেন । শিষ্যের গুরুকে যতটা প্রয়োজন, গুরুর শিষ্যকে প্রয়োজন তার চেয়েও বেশি । আমাদের আগ্রহ যদি প্রকৃত হয়, তাহলে কপট গুরু পেলেও ভগবান তার থেকে আমাদের দূর করে দেবেন । আমাদের কেউ আটকাতে পারবে না । নিয়ম হল এই যে, যার ভিতর নিজের উদ্ধারের আগ্রহ থাকে সে কোনো জায়গায় আটকে পড়ে না । প্রকৃত জিজ্ঞাসু যদি যথার্থ সৎসঙ্গ লাভ করে, তাহলে সে তৎক্ষণাৎ তাঁকে আশ্রয় করে ।</p>
<p class="Text">যদি আপনি নিজের উদ্ধার চান তাহলে তাতে কে বাধা দিতে পারে ? আপনি যদি নিজের উদ্ধার না চান, তাহলে আপনার উদ্ধার কে করতে পারে ? যত বড়ই গুরু বা সাধু হোন না কেন আপনার ইচ্ছা ছাড়া কেউ আপনার উদ্ধার করতে পারবে না । আপনি যদি নিজের উদ্ধারের জন্য প্রস্তুত হয়ে যান তাহলে সাধু-মহাত্মা কেন, চোর-ডাকাতও আপনাকে সাহায্য করবে । দুষ্টেরাও আপনার সেবা করবে, সিংহ সাপেরাও আপনার সেবা করবে । শুধু তাই নয়, সারা দুনিয়াই আপনার সেবা করবে । আমি এরকম অনেকবার দেখেছি যে আন্তরিক ভাবে ভগবানে নিরত মানুষকে যদি কেউ দুঃখ দেয়, তো সেই দুঃখও তার উন্নতির সহায়ক হয়ে যায় । অন্যে তো তাকে দুঃখ দেবার উদ্দেশ্যেই কাজ করে, কিন্তু তাতে তার ভালোই হয়ে যায় । শুধু তাই নয়, যে ভগবানকে মানে না তার মধ্যেও যদি নিজের কল্যাণের আগ্রহ জাগ্রত হয়, তাহলে তারও কল্যাণ হয়ে যায় ।</p>
<p class="Text">ধনীরা তাদের কাজ করে দেবার জন্য চাকর রাখেন, পূজা করবার জন্য ব্রাহ্মণকে রাখেন কিন্তু খাওয়ার জন্য বা ওষুধ সেবনের জন্য কোনো চাকর বা ব্রাহ্মণকে রাখেন না । ক্ষুধা পেলে নিজেকেই খেতে হয় । অসুস্থ হলে নিজেকেই ওষুধ নিতে হয় । যখন খাদ্য নিজে খেলে ক্ষুধা দূর হয়, ওষুধ নিজে নিলে ব্যাধি দূর হয়, তাহলে নিজের আগ্রহ ছাড়া কল্যাণ কী করে হতে পারে ? আপনি যদি সচেষ্ট হয়ে ভগাবনে নিরত হন, তাহলে গুরু, সাধু, ভগবান— সকলেই আপনাকে সহায়তা করবার জন্য প্রস্তুত, কিন্তু কল্যাণ নিজেকেই করতে হবে । এইজন্য গুরু আমাদের কল্যাণ করে দেবেন— এই ধারণা হল মিথ্যা, প্রবঞ্চনা ।</p>
<p class="Text">মা যত দয়ালুই হোন না কেন, আপনার যদি ক্ষুধা না পায় তাহলে তিনি আপনাকে খাওয়াবেন কী <br/>করে ? তেমনই, আপনার মধ্যে যদি নিজের কল্যাণের উৎকণ্ঠা না থাকে তাহলে ভগবান পরম দয়ালু হলেও আপনার কী করতে পারেন ? বস্ত্র হরণের সময় দ্রৌপদী ভগবানকে আহ্বান করেছিলেন । তাতে ভগবান বস্ত্ররূপে প্রকট হয়েছিলেন । কিন্তু জুয়া খেলার সময় যুধিষ্ঠির ভগবানকে আহ্বান করেননি । আহ্বান না করলে তিনি কেন আসবেন ? যুধিষ্ঠিরকে তেরো বছর ধরে বনে কষ্ট ভোগ করতে হয়েছিল । একবার কুন্তী শ্রীকৃষ্ণকে জিজ্ঞাসা করেছিলেন, ‘কানাই ! পাণ্ডবদের প্রতি কি তোমার দয়া নেই ?’ ভগবান বলেছিলেন— ‘আমি কী করব, যুধিষ্ঠির জুয়াতে রাজ্য, ধন-সম্পত্তি সব কিছু বাজি ধরেছিল কিন্তু আমাকে স্মরণই করেনি ।’</p>


<p class="Page-Break"> </p>
<p class="Heading" id="toc_marker-15">(১২) ভগবান সকলের গুরু</p>
<p class="Text">ভগবান হলেন জগতের গুরু—</p>
<p class="Shlok-Color-2">‘কৃষ্ণং বন্দে জগদ্গুরুম্’ </p>
<p class="Shlok-Color-2">‘জগদ্গুরুং চ শাশ্বতম্’</p>
<p class="Text-Right">(শ্রীরামচরিতমানস, অরণ্যকাণ্ড ৪ ।৯)</p>
<p class="Text">তিনি কেবল গুরুই নন, তিনি গুরুদেরও পরম গুরু—</p>
<p class="SHLOK-Black">‘স ঈশঃ পরমো গুরোর্গুরুঃ’, (শ্রীমদ্ভাগবত ৮ ।২৪ ।৪৮)</p>
<p class="SHLOK-Black">‘ত্বমস্য পূজ্যশ্চ গুরুর্গরীয়ান্’ (গীতা ১১ ।৪৩)</p>
<p class="Text">রাজা সত্যব্রত ভগবানকে বলেছেন—</p>
<p class="Shlok-Color-2">অচক্ষুরন্ধস্য যথাগ্রণীঃ কৃতস্তথা জনস্যাবিদুষবুধো গুরুঃ ।</p>
<p class="Shlok-Color-2">ত্বমর্কদৃক্ সর্বদৃশাং সমীক্ষণো বৃতো গুরুর্নঃ স্বগতিং বুভুৎসতাম্ ॥</p>
<p class="Text-Right">(শ্রীমদ্ভাগবত ৮ ।২৪ ।৫০)</p>
<p class="Text">‘যেমন একজন অন্ধ আর একজন অন্ধকে পথপ্রদর্শন করে, তেমনই অজ্ঞানী জীব অজ্ঞানীকেই নিজের গুরু করে নেয় । আপনি সূর্যের ন্যায় স্ব-প্রকাশ এবং সকল ইন্দ্রিয়ের প্রেরক । আত্মতত্ত্বের জিজ্ঞাসু আমি আপনাকেই গুরু রূপে বরণ করে নিচ্ছি ।’</p>
<p class="Text">ভক্তরাজ প্রহ্লাদ বলেছেন—</p>
<p class="Shlok-Color-2">শাস্তা বিষ্ণুরশেষস্য জগতো যো হৃদি স্থিতঃ ।</p>
<p class="Shlok-Color-2">তমৃতে পরমাত্মানং তাত কঃ কেন শাস্যতে ॥</p>
<p class="Text-Right">(বিষ্ণুপুরাণ ১ ।১৭ ।২০) </p>
<p class="Text">‘হৃদয়ে স্থিত ভগবান বিষ্ণুই তো হলেন সম্পূর্ণ জগতের উপদেশক । হে তাত ! সেই পরমাত্মাকে ছেড়ে দিয়ে আর কে কাকে কী শেখাতে পারে ? শেখাতে পারে না ।’</p>
<p class="Text">ভগবান জগতের গুরু এবং আমরাও জগতের ভিতরেই থাকি । অতএব বাস্তবে আমরা গুরু থেকে বিচ্যুত নই । আমরা প্রকৃত মহান গুরুর শিষ্য । কলিযুগে যারা গুরু সাজে, বড় বিপদ তো তাদের থেকেই, কিন্তু জগদ্গুরু ভগবানের কাছ থেকে কোনো বিপদ নেই  সেখানে কেবল লাভই আছে, কোনো লোকসান নেই । তাই ভগবানকে গুরু মেনে নিন এবং তাঁর গীতা পড়ুন । গীতানুসারে যদি আমরা জীবনচর্যা করি তো আমাদের অবশ্যই কল্যাণ হবে । কৃষ্ণ, রাম, শঙ্কর, দুর্গা, কালী, হনুমান, গণেশ, সূর্য প্রভৃতি যে কোনো একজনকে আমরা গুরু মেনে নিতে পারি । গজেন্দ্র বলেছেন—</p>
<p class="Shlok-Color-2">যঃ কশ্চনেশো বলিনোঽন্তকোরগাৎ প্রচণ্ডবেগাদভিধাবতো ভৃশম্ ।</p>
<p class="Shlok-Color-2">ভীতং প্রপন্নং পরিপাতি যদ্ভয়ান্মৃত্যুঃ প্রধাবত্যরণং তমীমহি॥</p>
<p class="Text-Right">(শ্রীমদ্ভাগবত ৮ ।২ ।৩৩)</p>
<p class="Text">‘প্রচণ্ড বেগে ধাবমান অত্যন্ত বলশালী কালরূপী সাপে ভয়ভীত শরণাগতকে যে ঈশ্বর রক্ষা করেন আর যাঁর ভয়ে ভীত হয়ে মৃত্যুও পলায়ন করে, সেই ঈশ্বরেরই আমি শরণ গ্রহণ করি ।’</p>
<p class="Text">গজেন্দ্রর কথার তাৎপর্য হল এই যে, ঈশ্বর কেমন, কী তাঁর নাম—এসব আমি জানি না । কিন্তু ঈশ্বর যেই হোন আমি তাঁরই শরণাগত । এইভাবে আমরাও যদি ঈশ্বরের শরণ গ্রহণ করি তাহলে তিনি গুরু পাঠিয়ে দেবেন অথবা নিজেই গুরু হয়ে যাবেন ।</p>
<p class="Text">আমরা ভগবানের অংশ ‘<span class="char-style-override-1">মমৈবাংশো জীবলোকে</span>’ (গীতা ১৫ ।৭)  সুতরাং তিনিই আমাদের গুরু, মাতা, পিতা সব কিছু । বাস্তবে গুরুর সঙ্গে আমাদের সম্পর্ক জোড়ার প্রয়োজন নেই, সম্পর্ক জুড়তে হয় ভগবানের সঙ্গেই । তিনিই বাস্তবিক গুরু,  যিনি ভগবানের সঙ্গে সম্পর্ক জুড়ে দেন । ভগবানের সঙ্গে সম্পর্ক স্থাপনা করতে কারও সঙ্গে পরামর্শ করার প্রয়োজন নেই । জীব মাত্রেরই ভগবানের সঙ্গে স্বতন্ত্র সম্পর্ক আছে, তার জন্য কোনো দালালের দরকার হয় না । আমরা প্রথমে গুরু করব, তারপর গুরু ভগবানের সঙ্গে আমাদের সম্বন্ধ জুড়ে দেবেন, তাহলে তো ভগবান আমাদের থেকে এক পুরুষ দূরে হয়ে গেলেন । আমরা প্রথম থেকেই যদি ভগবানের সঙ্গে সোজা যুক্ত হয়ে যাই তাহলে মধ্যখানে আর দালালের প্রয়োজন হয় না । আমরা না চাইলেও আমাদের মুক্তি জোর করে এসে যাবে—</p>
<p class="Shlok-Color-2">অতি দুর্লভ কৈবল্য পরম পদ । </p>
<p class="Shlok-Color-2">সন্ত পুরান নিগম আগম বদ॥</p>
<p class="Shlok-Color-2">রাম ভজত সোই মুকুতি গোসাঈঁ । </p>
<p class="Shlok-Color-2">অনইচ্ছিত আবই বরিআঈ॥ঁ</p>
<p class="Text-Right">(শ্রীরামচরিতমানস, উত্তরকাণ্ড ১১৯ ।২)</p>
<p class="Text">এইজন্য ভগবান গীতায় বলেছেন<span class="char-style-override-1">—</span></p>
<p class="Text para-style-override-6">মন্মনা ভব মদ্ভক্তো মদ্যাজী মাং নমস্কুরু ।</p>
<p class="Text-Right">(গীতা ৯ ।৩৪, ১৮ ।৬৫)</p>
<p class="Text">‘তুমি আমার ভক্ত হয়ে যাও, আমাতে তদ্গত হয়ে যাও, আমার পূজক হও এবং আমাকে নমস্কার করো ।’</p>
<p class="Text para-style-override-6">সর্ব ধর্মান্ পরিত্যজ্য মামেকং শরণং ব্রজ ।</p>
<p class="Text para-style-override-2">(গীতা ১৮ ।৬৬)</p>
<p class="Text">‘সমস্ত ধর্মের আশ্রয় ত্যাগ করে তুমি কেবল আমারই শরণাশ্রিত হও ।’</p>
<p class="Text">ভগবান গুরু না হয়ে তাঁর শরণ গ্রহণ করতে বলেছেন ।</p>


<p class="Page-Break"> </p>
<p class="Heading" id="toc_marker-16">(১৩) জগদ্গুরু ভগবানের ঔদার্য</p>
<p class="Text">ভগবানের গুণ অনন্ত, কেউ তা পূর্ণরূপে জানতে পারে না । শাস্ত্রে ভগবানের যত গুণ আজ পর্যন্ত বর্ণিত হয়েছে, মহাত্মারা তার যত বর্ণনা করেছেন, সেগুলি সব যুক্ত করেও তা অপূর্ণ । ভগবানের পরমভক্ত তুলসীদাসও বলেন—‘<span class="char-style-override-1">রামু ন সকহিঁ নাম গুন গাঈ</span>’ (শ্রীরামচরিতমানস, বালকাণ্ড ২৬ ।৪) । সাধুদের বাণীতেও আছে যে, নিজের শক্তি স্বয়ং ভগবানও জানেন না । এই রকম অনন্ত গুণবিশিষ্ট ভগবানে ন্যূনপক্ষে তিনটি প্রধান গুণ আছে— সর্বজ্ঞতা, সর্বসমর্থতা এবং সর্বসুহৃত্তা । তাৎপর্য হল, ভগবানের সমান কেউ সর্বজ্ঞ নয়, সর্বসমর্থ নয় এবং সর্ব সুহৃদ (পরম দয়ালু) নয় । এমন ভগবান থাকা সত্ত্বেও আপনারা দুঃখ পাচ্ছেন, আপনাদের মুক্তি হচ্ছে না, তাহলে কি গুরু আপনাদের মুক্ত করে দেবেন ? গুরু কি ভগবানের চেয়েও অধিক তত্ত্বজ্ঞ, সর্বশক্তিমান এবং দয়ালু ? নিছক প্রবঞ্চনা ছাড়া আর কিছুই হবে না । যতক্ষণ পর্যন্ত আপনাদের মধ্যে নিজেদের কল্যাণের জন্য লালসা জাগ্রত না হচ্ছে, ততক্ষণ ভগবানও আপনাদের কল্যাণ করতে পারবেন না, তাহলে গুরু কেমন করে করবেন ?</p>
<p class="Text">আপনারা গুরুর মধ্যে, সাধু মহাত্মাদের মধ্যে যে বৈশিষ্ট্য দেখেন, তাও তাঁদের নিজস্ব বৈশিষ্ট্য নয়, তা ভগবানের কাছ থেকে পাওয়া এবং আপনাদের মেনে নেওয়া । যেমন কেউ যদি মিষ্টান্ন তৈরি করে তো তার মধ্যে মিষ্টতা থাকে চিনির, তেমনই যেখানেই বৈশিষ্ট্য দেখা যায় তা সবই ভগবানের । ভগবান গীতাতে বলেছেনও—</p>
<p class="Shlok-Color-2">যদ্যদ্বিভূতিমৎসত্ত্বং শ্রীমদূর্জিতমেব বা ।</p>
<p class="Shlok-Color-2">তত্তদেবাবগচ্ছ ত্বং মম তেজোঽংশসম্ভঃ ॥</p>
<p class="Text-Right"> (১০ ।৪১)</p>
<p class="Text">‘যেখানেই ঐশ্বর্যযুক্ত, শোভাময় এবং বলশালী প্রাণী তথা পদার্থ রয়েছে, সেই সমস্তকেই তুমি আমারই তেজের (যোগ অর্থাৎ সামর্থ্যের) অংশ থেকে উৎপন্ন বলে জানবে ।’</p>
<p class="Text">ভগবানের সঙ্গে বিরোধিতা করে রাক্ষসেরাও ভগবানের কাছ থেকেই শক্তি সংগ্রহ করে(১)  আর ভগবানের ভজনা যাঁরা করেন তাঁরা কি ভগবানের কাছ থেকে শক্তি লাভ করবেন না ? আপনারা যদি ভগবানের সান্নিধ্যে এসে যান তাহলে কোটি কোটি জন্মের পাপ দূর হয়ে যাবে ।(২)  কিন্তু আপনারা যদি তাঁর সান্নিধ্যে না যান তাহলে পাপ কি করে দূর হবে ? ভগবান তাঁর শত্রুদেরও শক্তি দেন, প্রেমিকদেরও শক্তি দেন এবং উদাসীদেরও শক্তি দেন । ভগবানের সৃষ্ট পৃথিবী দুষ্ট-সজ্জন, আস্তিক-নাস্তিক, পাপী-পুণ্যাত্মা সকলকেই  থাকবার স্থান দেয় । তাঁর প্রদত্ত অন্ন সকলের ক্ষুধা নিবারণ করে । তাঁর দেওয়া জল সকলের তৃষ্ণা নিবারণ করে । তাঁর সৃষ্ট বায়ুতে সকলে শ্বাস গ্রহণ করে । প্রচণ্ড দুষ্ট— সবচেয়ে বড় পাপীর জন্যও ভগবানের দয়া সমানভাবে বর্ষিত হয় । আমরা যদি বাড়িতে একটি বাল্ব লাগাই তাহলে তার জন্যও খরচ দিতে হয় । কিন্তু ভগবানের তৈরি সূর্য এবং চন্দ্র কি কখনও পয়সা চেয়েছে ? জলের একটি পাইপ লাগালেও পয়সা দিতে হয়, কিন্তু ভগবানের সৃষ্টি নদীগুলি দিন-রাত বয়ে চলেছে  তার জন্য কি কখনও পয়সা চেয়েছে ? থাকবার জন্য সামান্য একটু জমিও নিলে তার জন্যও অর্থ লাগে, কিন্তু ভগবান থাকবার জন্য এত বড় পৃথিবী দিয়েছেন । তাঁর জন্য কি কখনও ভাড়া চেয়েছেন ? যদি তার জন্য ভাড়া চান, তবে তা দেবার ক্ষমতা কার আছে ? যাঁর তৈরি সৃষ্টি এত উদার, তাহলে তিনি নিজে কতই না উদার হবেন !</p>
<p class="Footnotes para-style-override-5">(১) হনুমান রাবণকে বলেন—জাকে বল লবলেস তেঁ জিতেহু চরাচর ঝারি  । </p>
<p class="Footnotes para-style-override-5">তাসু দূত মৈঁ জা করি হরি আনহু প্রিয় নারি ॥</p>
<p class="Footnotes-Right">(শ্রীরামচরিতমানস, সুন্দরকাণ্ড ২১)</p>
<p class="Footnotes para-style-override-5">(১) সনমুখ হোই জীব মোহি জবহীঁ  । </p>
<p class="Footnotes para-style-override-5">জন্ম কোটি অঘ নাসহিঁ তবহী ॥ঁ</p>
<p class="Footnotes-Right">(শ্রীরামচরিতমানস, সুন্দরকাণ্ড ৪১ ।১)</p>
<p class="Text">একটি ঘটনার উল্লেখ আছে । এক ভদ্রলোক একাদশীর ব্রত করেছিলেন । দ্বাদশীর দিন কাউকে ভোজন করিয়ে পারণ করার কথা, কিন্তু কাউকে পাওয়া যায়নি । বৃষ্টি হচ্ছিল । খুঁজতে খুঁজতে শেষ পর্যন্ত একজন বৃদ্ধ সাধুকে পাওয়া গেল । খাওয়ার জন্য তাঁকে বাড়িতে ডাকা হয় । তাঁকে বসিয়ে তাঁর সামনে যখন খাবার পরিবেশন করা হয় তখন সাধুটি তৎক্ষণাৎ খেতে শুরু করেন । সেই ভদ্রলোক তখন জিজ্ঞাসা করেন যে, ‘সাধুজী ! আপনি কৈ ভগবানকে তো উৎসর্গ করলেন না ।’ সাধুটি বলেন, ‘ভগবান আবার কে ? তুমি এক মূর্খ, কিছুই বোঝ না ।’ এই কথা শুনেই ভদ্রলোক সাধুর সামনে থেকে খাবারের পাতা টেনে নেন এবং বলেন, ‘ভগবান যদি কেউ না হন তাহলে আপনি আবার কে ? আমি তো ভগবানের সম্বন্ধেই আপনাকে ভোজন করাচ্ছি ।’ সেই সময় আকাশবাণী হয়, ‘আরে আমার নিন্দা করতে করতে এই সাধু বৃদ্ধ হয়ে গেছে, তবু আজ পর্যন্ত আমি একে খাদ্য দিয়ে এসেছি  তুমি একবারের জন্যও একে খেতে দিতে পারছ না, আর নিজেকে আমার ভক্ত বলছ । আমি যদি খেতে না দিই তাহলে এ এত দিন কি বেঁচে থাকতে পারে ?’ আকাশবাণী শুনে তাঁর খুব দুঃখ হয় । তিনি সাধুর কাছে ক্ষমা চেয়ে প্রেমের সঙ্গে তাঁকে ভোজন করিয়েছিলেন ।</p>
<p class="Shlok-Color-2">ঐসো কো উদার জগ মাহীঁ ।</p>
<p class="Shlok-Color-2">বিনু সেবা জো দ্রবৈ দীন পর রাম সরিস কোউ নাহীঁ ।।</p>
<p class="Text-Right">(বিনয়পত্রিকা ১৬২)</p>
<p class="Text">এমন পরম উদার ভগবান থাকতে আমরা দুঃখ ভোগ করছি আর গুরু আমাদের সুখী করে দেবেন, উদ্ধার করে দেবেন— এ কত বড় প্রবঞ্চনা ! নিজেদের উদ্ধারের জন্য আমরা শুধুমাত্র নিজেরাই যেন প্রস্তুত হয়ে যাই, ব্যাস, প্রয়োজন কেবল এইটুকুরই ।</p>
<p class="Text">ভগবান খুবই দয়ালু । তিনি যখন সকলের জীবন-নির্বাহের ব্যবস্থা করেন, তখন কল্যাণের ব্যবস্থা কি করবেন না ? তাই আপনারা আন্তরিকভাবে কল্যাণের আকাঙ্ক্ষা বৃদ্ধি করুন আর ভগবানের কাছে প্রার্থনা করুন, ‘হে নাথ ! আমার কল্যাণ যেন হয় । উদ্ধার যেন হয় । আমি জানি না কল্যাণ কী বস্তু, কিন্তু আমি যেন কোনো জায়গায় ফেঁসে না যাই । চিরদিনের জন্য যেন সুখী হয়ে যাই । হে নাথ ! আমি কী করব ?’ ভগবান সত্যকার প্রার্থনা অবশ্যই শোনেন—</p>
<p class="Shlok-Color-2">সচ্চে হৃদয়সে প্রার্থনা জব, </p>
<p class="Shlok-Color-2">ভক্ত সচ্চা গায় হৈ ।</p>
<p class="Shlok-Color-2">তো ভক্তবৎসল কান মেঁ বহ, </p>
<p class="Shlok-Color-2">পহুঁচ ঝট হী জায় হৈ ॥</p>
<p class="Text">নিজেদের কল্যাণের জন্য আমাদের যত চিন্তা, তার চেয়েও বেশি চিন্তা থাকে ভগবানের এবং সাধু-মহাত্মাদের । শিশুদের নিজেদের জন্য চিন্তা, তাদের জন্য মায়েদের চিন্তা আরও বেশি । কিন্তু শিশুরা একথা বোঝে না ।</p>
<p class="Shlok-Color-2">হেতু রহিত জগ জুগ উপকারী । </p>
<p class="Shlok-Color-2">তুম্হ তুম্হার সেবক অসুরারী ॥</p>
<p class="Text-Right">(শ্রীরামচরিতমানস, উত্তরকাণ্ড ৪৭ ।৩)</p>
<p class="Text">যে আন্তরিকভাবে ভগবানের দিকে অগ্রসর হয় তার সহায়তার জন্য সকল সাধু-মহাত্মা উৎকণ্ঠিত থাকেন । সাধুদের হৃদয়ে সকলের কল্যাণের জন্য অপার দয়া পরিপূর্ণ থাকে । শিশু ক্ষুধার্ত থাকলে তাকে খাদ্য দেওয়ার কথা কার মনে না আসে ?</p>
<p class="Text">যদি কেউ অন্তরের সঙ্গে নিজের কল্যাণ চায়, তাহলে ভগবান অবশ্যই তার কল্যাণ সাধন করেন । আমাদের হিত সাধনের জন্য ভগবানের সমান কোনো গুরু নেই—গুরুও ভগবানের সমান আমাদের হিত সাধনকারী নন—</p>
<p class="Shlok-Color-2">উমা রাম  সম  হিত জগ মাহীঁ । </p>
<p class="Shlok-Color-2">গুরু পিতু মাতু বন্বু প্রভু নাহীঁ ।।</p>
<p class="Shlok-Color-2">সুর নর মুনি সব কৈ যহ রীতী । </p>
<p class="Shlok-Color-2">স্বারথ লাগি করহিঁ সব প্রীতি ॥</p>
<p class="Text-Right">(শ্রীরামচরিতমানস, কিস্কিন্ধাকাণ্ড ১২ ।১)</p>


<p class="Page-Break"> </p>
<p class="Heading" id="toc_marker-17">(১৪) গুরু-বিষয়ক প্রশ্নোত্তর</p>
<p class="Text">প্রশ্ন—গুরু ছাড়া উদ্ধার কেমন করে হবে  কেননা রামায়ণে বলা হয়েছে— ‘<span class="char-style-override-1">গুরু বিনু ভব নিধি তরই ন কোঈ</span>’ (শ্রীরামচরিতমানস, উত্তরকাণ্ড ৯৩ ।৩)</p>
<p class="Text">উত্তর— সেই রামায়ণে একথাও বলা হয়েছে—</p>
<p class="Shlok-Color-2">গুর সিষ বধির অন্ধ কা লেখা ।</p>
<p class="Shlok-Color-2">এক  ন সুনই  এক নহিঁ দেখা ।</p>
<p class="Shlok-Color-2">হরই  সিষ্য ধন সোক ন হরঈ ।</p>
<p class="Shlok-Color-2">সো গুর ঘোর নরক মহুঁ পরঈ॥</p>
<p class="Text-Right">(শ্রীরামচরিতমানস, উত্তরকাণ্ড ৯৯ ।৩-৪)</p>
<p class="Text">এর তাৎপর্য হল ভণ্ড গুরু দ্বারা উদ্ধার হবে না । শুধুমাত্র গুরুকরণ করা হলেই কোনো কাজ হবে না । কোনো না কোনো সাধু-সন্তের কথা মেনে নিলে তবেই উদ্ধার হবে, আর যাঁর কথা মানলে উদ্ধারলাভ হবে, তিনিই হলেন আমাদের গুরু । শ্রীমদ্ভাগবতের একাদশ স্কন্ধে দত্তাত্রেয় নিজের চব্বিশজন গুরুর বর্ণনা করেছেন । তাৎপর্য হল, মানুষ যে কোনো লোকের কাছ থেকে শিক্ষা নিয়ে নিজের উদ্ধার করতে পারে । অতএব গুরুকরণের প্রয়োজন নেই, বরং প্রয়োজন হল শিক্ষা গ্রহণ করার । যাঁর কাছ থেকে শিক্ষা নিলে, যাঁর কথা শুনলে আমাদের উদ্ধার হয়ে যায়, তিনিই আমাদের গুরু— তাঁকে আমরা গুরুকরণের পদ্ধতি দ্বারা বরণ করি বা না করি । যদি আমরা তাঁর কথা না শুনি, তাহলে গুরু করলেও কল্যাণ হবে না, বরং পাপ হবে, অপরাধ হবে ।</p>
<p class="Text"> আজকাল একসঙ্গে অনেক লোককে দীক্ষা দেওয়া হয় এবং সামূহিক রূপে সকলকে নিজের চেলা করে নেওয়া হয় । চেলাদের কল্যাণ চিন্তা গুরু করেন না আর চেলাদেরও নিজেদের কল্যাণের জন্য আগ্রহ থাকে না । গুরু চেলাদের কল্যাণ করতে পারেন না এবং চেলারাও অন্যত্র যেতে পারেন না । সুতরাং প্রকৃতপক্ষে চেলা বানিয়ে সেই সব লোকেদের কল্যাণে বাধা সৃষ্টি করা হল ।</p>
<p class="Text">প্রশ্ন— এই কথা প্রচলিত যে যিনি গুরু করেননি তাঁর কল্যাণ হয় না । অতএব গুরু করা তো খুবই আবশ্যক ?</p>
<p class="Text">উত্তর—যার ভালো-মন্দ জ্ঞান আছে সে গুরুহীন হল কী করে ? ভালো-মন্দের জ্ঞান (বিবেকবোধ) সকলের মধ্যে আছে । ভগবানের নাম জপ করা উচিত, তাঁকে স্মরণ করা উচিত, কাউকে দুঃখ দেওয়া উচিত নয় ইত্যাদি কথা সকলেই জানেন । যাঁর কাছ থেকে এই জ্ঞান লাভ হয়েছে তিনিই গুরু হয়ে গেলেন । তাঁকে আমরা জানি বা না-জানি, মানি বা না-মানি ।</p>
<p class="Text">যিনি গুরু করলেন, কিন্তু গুরুর কথা মানলেন না, তিনিই হলেন গুরু-ছাড়া, তাঁর অপরাধ হয় । যিনি গুরুই করেননি তাঁর অপরাধ কী করে হবে ?</p>
<p class="Text">গুরু করলেই কল্যাণ হয়ে যাবে, এমন কোনো বিধান নেই । কল্যাণ নিজের আগ্রহে হয়, গুরু করলে হয় না ।</p>
<p class="Text">ভগবান হলেন জগতের গুরু—‘<span class="char-style-override-1">কৃষ্ণং বন্দে জগদ্গুরুম্ ।</span>’ আপনারা জগতের বাইরে নয়, তাহলে আপনারা গুরুহীন কী করে হলেন ? এইজন্য ভালো মহাত্মাদের সত্সঙ্গ করুন এবং তাঁদের কথা কাজে লাগান । গুরু-শিষ্যের সম্বন্ধ তৈরি করা ঠিক নয় । বাস্তবে যাঁরা জীবঃ্ুক্ত, তত্ত্বজ্ঞ, ভগবদ্প্রেমী মহাত্মা, তাঁরা কল্যাণের কথা বলেন, চেলা করেন না । তাঁদের গুরু না করে তাঁদের কথা যত গ্রহণ করবেন ততই লাভ হবে  আর কোনো কথা যদি না মানেন তাতে পাপ হবে না । কিন্তু গুরুর কথা যদি না শোনেন (মানেন) তবে তাতে কেবল পাপ নয়, অপরাধও হবে ।</p>
<p class="Text">প্রশ্ন—বলা হয় যে, গুরুর কাছ থেকে মন্ত্র নিলে সেই মন্ত্রে শক্তি আসে ।</p>
<p class="Text">উত্তর— যিনি মন্ত্র দেবেন তাঁর মধ্যে যদি শক্তি থাকে তবেই না মন্ত্রে শক্তি আসবে । যাঁর নিজের মধ্যেই শক্তি নেই, তাঁর দেওয়া মন্ত্রে শক্তি কী করে আসবে ? এইজন্যই বলা হয়েছে—</p>
<p class="Shlok-Color-2">বচন আগলে সন্ত কা, হরিয়া হস্তী দন্ত ।</p>
<p class="Shlok-Color-2">তাখ ন টূটে ভরম কা, সৈঁধে হী বিনু সন্ত ॥</p>
<p class="Text">অর্থাৎ অভিজ্ঞ সন্তের কথা হাতির দাঁতের মতো হয়ে থাকে, তা অজ্ঞানরূপী দ্বারকে ভেঙে ফেলে । হাতি তার দাঁত দিয়ে দুর্গের দ্বার ভেঙে ফেলে । কিন্তু কেউ যদি হাতি ছাড়াই তার দাঁত দিয়ে দ্বার ভাঙতে চায়, তো তা সে পারবে না । তার কারণ বাস্তবে শক্তি থাকে হাতিতে, কেবল তার দাঁতে নয় । এভাবেই শক্তি থাকে সন্তের অভিজ্ঞতায়, কেবল তাঁর কথায় নয় ।</p>
<p class="Text">আজকাল গুরু হওয়ায়, নিজের সম্প্রদায় গড়ে তোলার সখ তো আছে, কিন্তু জীবের কল্যাণ হোক এই দিকে খেয়াল খুব কম থাকে । নিজের সম্প্রদায় অনুসারে মন্ত্র দিলে নিজের গোষ্ঠী তো তৈরি হয়ে যায়, কিন্তু তত্ত্বপ্রাপ্তিতে কঠিনতা হয়ে থাকে । তত্ত্বপ্রাপ্তি তো তখনই হয় যখন নিজের শ্রদ্ধা, বিশ্বাস, রুচি এবং যোগ্যতা অনুসারে সাধনা করা হয় । সব উপাসনাই ঠিক, কিন্তু যে উপাসনা স্বাভাবিকভাবে হয় সেইটিই আসল উপাসনা এবং যা চেষ্টাকৃত (জোর করে করতে হয়) হয়, তা হল নকল । আজকাল যাঁরা সাধনার পথে অগ্রসর হতে চান তাঁদের সম্মুখে নানাপ্রকারের সংশয় উপস্থিত হয় ! গুরু কৃষ্ণ-মন্ত্র দিয়েছেন, কিন্তু  আমার মন তো রামমন্ত্রের দিকে । এখন কী করি ? এই বিষয়ে আমার প্রার্থনা হল এই যে, যদি আপনার রুচি, শ্রদ্ধা, বিশ্বাস রাম-মন্ত্রে দিয়ে থাকেন, তাহলে এক মালা সেই মন্ত্র জপ করতে পারেন । কিন্তু অন্য সময় নিজের রুচি মতো মন্ত্রই জপ করা উচিত । সেই উপাসনাই সিদ্ধ হয় যাতে স্বতন্ স্বাভাবিক  রুচি হয়ে থাকে । উপর থেকে চাপানো  উপাসনা তাড়াতাড়ি সিদ্ধ হয় না ।</p>
<p class="Text">যে মন্ত্রের প্রতি আপনার শ্রদ্ধাভাব বেশি হবে সেই মন্ত্রে স্বতন্ই শক্তি এসে যাবে । তার কারণ মূলতন্ শক্তি হল পরমাত্মার, কোনো ব্যক্তির নয় । অগস্ত, বিশ্বামিত্র প্রভৃতি বড় বড় মুনিঋষির মধ্যে যে শক্তি ছিল সেগুলি তাঁরা গুরুর কাছ থেকে পাননি, তাঁরা তা পেয়েছিলেন নিজেদের তপস্যার বলে ভগবানের কাছ থেকে । ভগবানের শক্তি সর্বত্র, নিত্য এবং সকলের জন্য । তাঁর মধ্যে কোনো পক্ষপাতিত্ব নেই, যার ইচ্ছা সে সেই শক্তি লাভ করতে পারে ।</p>
<p class="Text">প্রশ্ন—গুরু ছাড়া কুণ্ডলিনী কী করে জাগ্রত হবে ?</p>
<p class="Text">উত্তর—কুণ্ডলিনী জাগ্রত হলে পরমাত্মাকে পাওয়া যায় না, কল্যাণ হয় না । কোনো নিদ্রিত সর্পিণীকে যদি খোঁচানো হয় তাহলে কি মুক্তি হবে ? শ্রীশরণান্দজী মহারাজকে কেউ জিজ্ঞাসা করেছিল যে কুণ্ডলিনী বিষয়ে আপনি কী জানেন ? তিনি উত্তর দিয়েছিলেন, আমি এইটি জানি যে, কুণ্ডলিনীর সঙ্গে আমার কোনো সম্পর্ক নেই । কুণ্ডলিনী ঘুমিয়ে থাকুক বা জেগে থাকুক তাতে আমার কী ? কুণ্ডলিনীর অবস্থান হল শরীরে, স্বরূপে নয় । তাহলে কুণ্ডলিনী জাগ্রত হলে সাধক শরীরকে অতিক্রম করবে কী করে ? শরীরকে অতিক্রম করতে না পারলে কল্যাণ হবে কী করে ? শরীরের সঙ্গে সম্পূর্ণরূপে সম্বন্ধ-বিচ্ছেদ হলে তবেই তো কল্যাণ হয় ।</p>
<p class="Text">প্রশ্ন—কিছু লোকের তো গুরুর দ্বারা কুণ্ডলিনীকে জাগ্রত করা প্রভৃতি অলৌকিক অনুভূতি হয়েছে, সেটা কী ?</p>
<p class="Text">উত্তর—এতে কিছু চমৎকারিতা তো থাকতে পারে কিন্তু তাতে কল্যাণ হয় না । কল্যাণ তো জ়ডতা (শরীর-সংসার) থেকে উপরে উঠলেই হয় ।</p>
<p class="Text">প্রশ্ন—আমি গুরুর কাছ থেকে কণ্ঠী তো গ্রহণ করেছি কিন্তু এখন তাঁর প্রতি আমার শ্রদ্ধা নেই, তাহলে কি কণ্ঠী তাঁকে ফেরত দিয়ে দেব ?</p>
<p class="Text">উত্তর—কণ্ঠী ফেরত দেওয়ার কথা আমি কখনও বলি না । আমি এই কথাই বলি যে, প্রতিদিন গুরুমন্ত্রের এক মালা জপ করে নাও । আর বাকি সময় যাতে শ্রদ্ধা আছে সেই মন্ত্র জপ করো এবং সত্সঙ্গ-স্বাধ্যায় করো ।</p>
<p class="Text">প্রশ্ন—প্রথমে একজনকে গুরু করেছিলাম কিন্তু এখন তাঁর প্রতি শ্রদ্ধা নেই । এখন তাঁকে ত্যাগ করলে পাপ হবে না তো ?</p>
<p class="Text">উত্তর—যখন আপনার মনে গুরুকে ছেড়ে দেওয়ার ইচ্ছা হয়েছে, তাঁর উপর থেকে শ্রদ্ধা চলে গিয়েছে, তখন গুরুকে ত্যাগ করা তো হয়েই গিয়েছে । অতএব এখন থেকে সেই গুরুর নিন্দাও করবেন না এবং তাঁর সঙ্গে সম্পর্কও রাখবেন না ।</p>
<p class="Text">অর্থের প্রতি যাঁর লোভ রয়েছে, নারীর প্রতি যাঁর মোহ (আসক্তি), কর্তব্য-অকর্তব্য সম্পর্কে যিনি জ্ঞানহীন, যিনি খারাপ রাস্তায় চলেন (কুমার্গগামী)— এই রকম গুরুকে ত্যাগ করলে কোনো পাপ, দোষ হয় না । শাস্ত্রে এরকম গুরুকে ত্যাগ করবার কথা বলা হয়েছে—</p>
<p class="Shlok-Color-2">গুরোরপ্যবলিপ্তস্য কার্যাকার্যমজানতঃ ।</p>
<p class="Shlok-Color-2">উৎপথপ্রতিপন্নস্য পরিত্যাগো বিধীয়তে(১)॥</p>
<p class="Text-Right">(মহাভারত, উদ্যোগপর্ব ১৭৮ ।৪৮)</p>
<p class="Footnotes">(১)এই শ্লোকটি বাল্মীকিরামায়ণ, পদ্মপুরাণ, স্কন্দপুরাণ প্রভৃতিতে কিছুটা পাঠভেদসহ উল্লেখিত হয়েছে  ।</p>
<p class="Text">‘যদি গুরু অহঙ্কারবশতঃ কর্তব্য এবং অকর্তব্যের জ্ঞান খুইয়ে ফেলেন এবং কু-পথে চলতে থাকে, তাহলে তাঁকে ত্যাগ করবার বিধান আছে ।’</p>
<p class="Shlok-Color-2">জ্ঞানহীনো গুরুস্ত্যাজ্যো মিথ্যাবাদী বিকল্পকন্ ।</p>
<p class="Shlok-Color-2">স্ববিশ্রান্তিং ন জানাতি পরশান্তিং করোতি কিম্ ॥</p>
<p class="Text-Right">(সিদ্ধসিদ্ধান্তসংগ্রহ  গুরুগীতা)</p>
<p class="Text">‘জ্ঞানরহিত, মিথ্যাবাদী এবং ভ্রম সৃষ্টিকারী গুরুকে ত্যাগ করে দেওয়া উচিত । কেননা যিনি নিজে শান্তি লাভ করেননি তিনি অন্যকে শান্তি কেমন করে দেবেন?’</p>
<p class="Shlok-Color-2">পতিতা গুরবস্ত্যাজ্যা মাতা চ ন কথঞ্চন ।</p>
<p class="Shlok-Color-2">গর্ভধারণপোষাভ্যাং তেন মাতা গরীয়সী ॥</p>
<p class="Text-Right">(স্কন্দপুরাণ, মা. কৌ.৬ ।৭  মত্স্যপুরাণ ২২৭ ।১৫০)</p>
<p class="Text">‘পতিত গুরুও ত্যাজ্য, কিন্তু মা কোনো ভাবেই ত্যাজ্য নন । গর্ভাবস্থায় ধারণ-পোষণ করার জন্য মাতার গৌরব গুরুজনদের চেয়েও বেশি ।’</p>
<p class="Text">প্রশ্ন—স্ত্রী কি কাউকে গুরু করতে পারে ?</p>
<p class="Text">উত্তর—স্ত্রীর কাউকে গুরু করা উচিত নয়, যদি করে থাকে তাহলে ছেড়ে দেওয়া উচিত । পতি হল স্ত্রীর গুরু । শাস্ত্রে বলা হয়েছে</p>
<p class="Shlok-Color-2">গুরুরগ্নিির্দ্জিাতীনাং বর্ণানাং ব্রাহ্মণো গুরুঃ ।</p>
<p class="Shlok-Color-2">পতিরেব গুরুঃ স্ত্রীণাং সর্বস্যাঽভ্যাগতো গুরুঃ ॥</p>
<p class="Text-Right">(পদ্মপুরাণ, স্বর্গ. ৫১ ।৫১  ব্রহ্মপুরাণ ৮০ ।৪৭)</p>
<p class="Text">‘অগি৺ দ্বিজাতির গুরু, ব্রাহ্মণ চারটি বর্ণের গুরু, একমাত্র পতিই স্ত্রীর গুরু এবং অতিথি হলেন সকলের গুরু ।’</p>
<p class="SHLOK-Black">বৈবাহিকো বিধিঃ স্ত্রীণাং সংস্কারো বৈদিকঃ স্মৃতঃ ।</p>
<p class="SHLOK-Black">পতিসেবা গুরৌ বাসো গৃহার্থোঽগ্নিপরিক্রিয়া ॥</p>
<p class="Text-Right">(মনুস্মৃতি ২ ।৬৭)</p>
<p class="Text">‘স্ত্রীলোকদের জন্য বৈবাহিক বিধি পালন করাই হল বৈদিক সংস্কার (যজ্ঞোপবীত, পৈতেধারণ), পতির সেবাই হল গুরুকুলবাস এবং গৃহ-কার্যকেই অগ্নিহোত্র বলা হয়েছে ।’</p>
<p class="Text">একমাত্র পতি ছাড়া অন্য কোনো পুরুষের সঙ্গেই স্ত্রীলোকদের কোনো রকম সম্বন্ধ জোড়া উচিত নয় । স্ত্রীলোকদের কাছে অনুরোধ, তাঁরা যেন কখনও কোনো সাধুর চক্করে না পড়েন । আজকাল অনেক ঠকবাজী, দাম্ভিকতা, ভণ্ডামী ছড়াচ্ছে । আমার কাছে এই রকম অনেক চিঠি আসে এবং ভুক্তভোগী স্ত্রীলোকেরাও আমার কাছে এসে নিজেদের সম্বন্ধে অনেক কথা বলেন, যা থেকে বোঝা যায় যে বর্তমানে স্ত্রীলোকদের গুরু করা অর্থাৎ কোনো পর-পুরুষের সংস্পর্শে আসা হল অনর্থের মূল কারণ ।</p>
<p class="Text">সাধুদেরও উচিত তাঁরা যেন কোনো স্ত্রীলোককে চেলা না করেন । দীক্ষা দেবার সময় গুরুকে শিষ্যের হৃদয় প্রভৃতি স্থান স্পর্শ করতে হয় কিন্তু সন্ন্যাসীর পক্ষে স্ত্রীলোকের দেহ স্পর্শ করার কঠিন নিষেধ আছে । শ্রীমদ্ভাগবতে বলা হয়েছে, হাড়-মাংসবিশিষ্ট নারীদেহের কথা ছেড়ে দাও, কাঠের তৈরি নারীদেহকেও স্পর্শ করবে না । হাত দিয়ে স্পর্শ তো নয়ই, পা দিয়েও স্পর্শ করবে না—</p>
<p class="Shlok-Color-2">পদাপি যুবতীং ভিক্ষুর্ন স্পৃশেদ্ দারবীমপি ।</p>
<p class="Text-Right">(শ্রীমদ্ভাগবত ১১ ।৮ ।১৩)</p>
<p class="Text">শাস্ত্রে এতদূর পর্যন্ত বলা হয়েছে যে—</p>
<p class="Shlok-Color-2">মাত্রা স্বস্রা দুহিত্রা বা ন বিবিক্তাসনো ভবেৎ ।</p>
<p class="Shlok-Color-2">বলবানিন্দ্রিয়গ্রামো বিদ্বাংসমপি কর্ষতি ॥</p>
<p class="Text-Right">(মনুস্মৃতি ২ ।২১৫)</p>
<p class="Text">‘মানুষের উচিত মা, বোন অথবা মেয়ের সঙ্গেও কখনও একান্তে না থাকা, কেননা ইন্দ্রিয়গুলি বড় প্রবল, সেগুলি বিদ্বান মানুষদেরও নিজেদের দিকে আকর্ষণ করে ।’</p>
<p class="Shlok-Color-2">সঙ্গং ন কুর্যাৎপ্রমদাসু জাতু </p>
<p class="Shlok-Color-2">    যোগস্য পারং পরমারুরুক্ষুঃ ।</p>
<p class="Shlok-Color-2">মৎসেবয়া প্রতিলব্ধাত্মলাভো</p>
<p class="Shlok-Color-2">    বদন্তি যা নিরয়দ্বারমস্য॥</p>
<p class="Text-Right">(শ্রীমদ্ভাগবত, ৩ ।৩১ ।৩৯)</p>
<p class="Text">‘যে ব্যক্তি যোগের পরম পদে আরূঢ় হতে চায় অথবা আমাকে সেবা করার প্রভাবে যার আত্মা-অনাত্মার বিবেক হয়ে গিয়েছে সে কখনই স্ত্রীলোকদের সঙ্গ করবে না  কেননা এই রকম ব্যক্তির কাছে তাদের নরকের উঃ্ুক্ত দ্বার বলা হয়েছে ।’</p>
<p class="Shlok-Color-2">বিশ্বামিত্রপরাশরপ্রভৃতয়ো বাতাম্বুপর্ণাশনা-</p>
<p class="Shlok-Color-2">        স্তোঽপি স্ত্রীমুখপঙ্কজং সুললিতং দৃষ্টৈবব মোহং গতাঃ ।</p>
<p class="Shlok-Color-2">শাল্যন্নং সঘৃতং পয়োদধিযুতং ভুঞ্জন্তি যে মানবা-</p>
<p class="Shlok-Color-2">        স্তেষামিন্দ্রিয়নিগ্রহো যদি ভবেদ্বিন্ধ্যস্তরেৎসাগরে ॥</p>
<p class="Text-Right">(ভর্তৃহরিশতক)</p>
<p class="Text">‘যিনি বায়ু ভক্ষণ করে, জল পান করে এবং শুকনো পাতা খেয়ে থাকতেন সেই বিশ্বামিত্র, পরাশর প্রভৃতিও স্ত্রীলোকদের সুন্দর মুখ দেখে মোহিত হয়ে গিয়েছিলেন, তাহলে যারা শালি ধান (পরমান্ন), ঘি, দুধ এবং দইয়ের সঙ্গে খায় তারা যদি নিজেদের ইন্দ্রিয়কে নিগ্রহ করতে পারে তাহলে মনে করতে হবে বিন্ধ পর্বত সমুদ্রে সাঁতার কাটছে ।’</p>
<p class="Text">এই রকম অবস্থায় যিনি যুবতী নারীকে নিজের চেলা করেন, তাকে নিজের আশ্রমে রাখেন, তাঁর স্বপে৺ও কল্যাণ হবে— এমন কথা আমার মনে হয় না । তাহলে তাঁর দ্বারা আপনাদের ভালো হবে কী করে ? কেবল প্রবঞ্চনাই হবে ।</p>
<p class="Text">প্রশ্ন—এমন বলা হয় যে জীবন্মুক্ত মহাত্মা যদি ভোগ করতেই থাকেন তাহলেও তাঁর কোনো দোষ হয় না । এইকথা কি ঠিক ?</p>
<p class="Text">উত্তর—এমন হতে পারে না । জীবন্মুক্ত হয়ে গেলেন আর ভোগ করতে থাকলেন— এ একেবারেই অসম্ভব । সাধনা করার সময়েই তো ভোগ দূর হয়ে যায়, তাহলে সিদ্ধপুরুষের ভোগ করবার প্রয়োজন কেন হবে ? দাম্ভিক পাষণ্ড লোকেরাই নিজেদের স্বার্থ সিদ্ধির উদ্দেশ্যে এমন কথা প্রচার করে থাকে । এইজন্য রামায়ণে বলা হয়েছে—</p>
<p class="Shlok-Color-2">মিথ্যারম্ভ  দম্ভ  রত জোঈ । </p>
<p class="Shlok-Color-2">তা কহুঁ সন্ত কহই সব কোঈ ॥</p>
<p class="Shlok-Color-2">নিরাচার জো শ্রুতি পথ ত্যাগী । </p>
<p class="Shlok-Color-2">কলিজুগ সোই গ্যানী সো বিরাগী ॥</p>
<p class="Text-Right">(শ্রীরামচরিতমানস, উত্তরকাণ্ড ৯৮ ।২, ৪)</p>
<p class="Shlok-Color-2">পর ত্রিয় লম্পট কপট সয়ানে । </p>
<p class="Shlok-Color-2">মোহ দ্রোহ মমতা লপটানে ॥</p>
<p class="Shlok-Color-2">তেই অভেদবাদী গ্যানী নর । </p>
<p class="Shlok-Color-2">দেখা মৈঁ চরিত্র কলিযুগ কর ॥</p>
<p class="Text-Right">(শ্রীরামচরিতমানস, উত্তরকাণ্ড  ১০০ ।১)</p>
<p class="Shlok-Color-2">বুদ্ধাদ্বৈতসতত্ত্বস্য যথেষ্টাচরণং যদি ।</p>
<p class="Shlok-Color-2">শুনাং তত্ত্বদৃশাং চৈব কো ভেদোঽশুচি ভক্ষণে ॥</p>
<p class="Text">‘যদি অদ্বৈত তত্ত্বের জ্ঞান হয়ে যাওয়ার পরও যথেচ্ছাচারী থেকে যায় তাহলে অশুদ্ধ বস্তু (মদ, মাংস প্রভৃতি) ভক্ষণে যথেচ্ছাচারী তত্ত্বজ্ঞের সঙ্গে কুকুরের প্রভেদ কোথায় থাকল ?’</p>
<p class="Shlok-Color-2">যস্তু প্রব্রজিতো ভূত্বা পুনঃ সেবেত মৈথুনম্ ।</p>
<p class="Shlok-Color-2">ষষ্টিবর্ষসহস্রাণি বিষ্ঠায়াং জায়তে কৃমিঃ ॥</p>
<p class="Text-Right">(স্কন্ধপুরাণ, কাশীখণ্ড পূ. ৪০ ।১০৭)</p>
<p class="Text">‘যে সন্ন্যাস নেওয়ার পর আবার স্ত্রীসঙ্গ করে সে ষাট হাজার বছর ধরে বিষ্ঠার কীট হয়ে থাকে  ।’</p>
<p class="Text">ভোগের কারণ হল কামনা এবং কামনার সম্পূর্ণ রূপে নাশ হলেই জীবন্মুক্তি হয়ে থাকে । ভোগের কামনা সাধকদের তো প্রারম্ভেই দূর হয়ে যায় । যদি কোনো গ্রন্থে এমন কথা লেখা থাকে যে, জীবন্মুক্ত মানুষ ভোগ করলেও তার দোষ হয় না, তাহলে সেই কথা তাঁর মহিমা জানাবার জন্যই লিখিত হয়েছে, এটি কোনো বিধি নয় । এর তাৎপর্য ভোগ করে যাওয়া নয় । যেমন, গীতায় জীবন্মুক্তের সম্পর্কে বলা হয়েছে যে, ‘যাঁর মধ্যে অহঙ্কৃত ভাব নেই এবং যাঁর বুদ্ধি লিপ্ত হয় না তিনি সকল প্রাণীকে হত্যা করলেও হত্যাকারী হন না এবং বন্ধনেও পড়েন না ।(১)  এই কথার তাৎপর্য এই নয় যে জীবন্মুক্ত মহাত্মা সকল প্রাণীকে হত্যা করে থাকেন ।</p>
<p class="Footnotes para-style-override-5">(১) যস্য নাহঙ্কৃতো ভাবো বুদ্ধির্যস্য ন লিপ্যতে ।</p>
<p class="Footnotes para-style-override-5">    হত্বাপি স ইমাঁল্লোকান্ন হন্তি ন নিবধ্যতে ॥</p>
<p class="Footnotes para-style-override-2">(গীতা ১৮ ।১৭)</p>
<p class="Text">প্রশ্ন—গুরু করলে তবে তো তিনি শক্তিপাত (দৈবশক্তির প্রয়োগ) করবেন,  অতএব গুরু করা আবশ্যক ।</p>
<p class="Text">উত্তর—শক্তিপাত কোনো তামাশা নয় । বর্তমানে শক্তিপাত দেখা তো দূরের কথা, তা বইতেও প্রায় দেখা যায় না । একজন সাধু ছিলেন । একজন লোক শক্তিপাত করাবার জন্য সেই সাধুর কাছে খুবই জেদ করতে লাগল । সেই সাধুটি বলেছিলেন যে, শক্তিপাত কোনো ছেলেখেলা নয় । তা তুমি সহ্য করতে পারবে না, মরে যাবে । লোকটা তবুও জেদ ছাড়ল না এবং কোনো রকমে তা করে দিতে মহারাজকে বলল । সাধু শক্তিপাতের সামান্য প্রভাব দেখাতে লোকটি ঘাবড়ে গেল এবং চেঁচাতে শুরু করল এই বলে যে তার স্ত্রী-পুত্র-মা-বাবা সবাই শেষ হয়ে গিয়েছে । সংসার ধ্বংস হয়ে গিয়েছে ! এখন আমি কোথায় যাই ? আমাকে বাঁচান । তাৎপর্য হল শক্তিপাত করা মামুলি লোকের কাজ নয় এবং সকলে তা সহ্যও করতে পারে না ।</p>
<p class="Text">প্রশ্ন—কেউ যাতে খ্রিস্টান বা মুসলমান না হয়ে যায়, সেই জন্যই চেলা করা হয়, এতে দোষ কী ?</p>
<p class="Text">উত্তর—এটি সম্পূর্ণ মিথ্যা কথা ।  যারা খ্রিস্টান বা মুসলমান হতে চায় তারা গুরুর কাছে যাবেই না । যদি চেলা না করার জন্য কেউ খ্রিস্টান বা মুসলমান হয়ে যায় তো তাতে গুরুর দোষ হবে না । কিন্তু নিজের চেলা করে তাকে অন্য জায়গায় যাওয়া আটকে দিলে অথচ নিজেও তার কল্যাণ করতে পারলে না, এই দোষ তো তার হবেই । চেলা ভগবানের শরণাগত  না হয়ে গুরুর শরণাগত হয়ে গেল, ভগবানের সঙ্গে সম্বন্ধ না জুড়ে গুরুর সঙ্গে সম্বন্ধ যুক্ত করল— এটা খুব বড় অপরাধ ।</p>
<p class="Text">প্রশ্ন—‘<span class="char-style-override-1">গুরু কীজৈ জান কে, পানী পীজৈ ছান কে</span>’— তো গুরুকে জানার উপায় কী ? গুরুকে পরীক্ষা কী করে করা হবে ?</p>
<p class="Text">প্রশ্ন—আপনারা গুরুর পরীক্ষা করতে পারেন না । যদি আপনারা গুরুর পরীক্ষা করতে পারেন তাহলে তো আপনারা গুরুরও গুরু হয়ে গেলেন । যিনি গুরুর পরীক্ষা করতে পারেন তিনি কি কখনো গুরুর চেয়ে ছোট হতে পারেন ? পরীক্ষক তো বড়ই হন । এই রকম অবস্থায় আপনাদের উচিত কাউকে গুরু না করে সৎসঙ্গ-স্বাধ্যায় করা এবং তাতে যা ভালো জিনিস পাওয়া যায় তাকে ধারণ করা । যাঁর সঙ্গ করলে আমাদের মধ্যে পরমাত্মাকে পাওয়ার আগ্রহ বাড়ে, দুর্গুণ-দুরাচার নিজে থেকে চলে যায় এবং সদ্গুণ সদাচার আপনা থেকেই আসতে থাকে,  ভগবানের বিশেষ স্মরণ হয়, ভগবানের প্রতি শ্রদ্ধা-বিশ্বাস বৃদ্ধি পায়, প্রশ্ন না করেই সংশয় দূর হয় এবং যারা আমাদের কাছ থেকে কিছু পাওয়ার ইচ্ছা রাখেন না সেই রকম সাধুদের সঙ্গ করুন । তাঁদের সঙ্গে গুরু-শিষ্যের সম্পর্ক না জুড়েই তাঁদের কাছ থেকে লাভ তুলে নিন । সেখানে যদি কোনো দোষ দেখেন, কোনো গোলমাল চোখে পড়ে তো সেখান থেকে চলে যাবেন ।</p>
<p class="Text">বাস্তুবে পরীক্ষা গুরুর হয় না, পরীক্ষা নিজেরই হয়ে থাকে । এই বিষয়ে একটি গল্প আছে । এক অল্পবয়স্ক রাজা ছিলেন । তিনি একবার রাজ্যের বৃদ্ধ এবং বুঝদার লোকদের ডেকে জানতে চেয়েছিলেন যে, আপনারা সত্য করে জানান যে আমার দাদুর সময়ে শাসন ব্যবস্থা ঠিক ছিল, নাকি আমার বাবার সময়ে অথবা আমার সময়ে রাজ্য ঠিকভাবে চলছে । আপনারা তিনজনের রাজ্য দেখেছেন, বলুন কার রাজ্যে শাসন-ব্যবস্থা সর্বোত্তম ছিল ? এই কথা শুনে সবাই চুপ করে ছিলেন । তখন তাঁদের মধ্য থেকে এক বৃদ্ধ বলেছিলেন, ‘মহারাজ ! আমরা আপনার প্রজা । আপনি আমাদের প্রভু । আপনার কথার নির্ণয় আমরা কী করে করতে পারি ? আমরা আপনাদের পরীক্ষা করতে পারি না । কিন্তু আমার কথা যদি জিজ্ঞাসা করেন তো আমি নিজের কথা বলতে পারি ।’ রাজা বলেছিলেন্ বেশ, তোমার কথাই বলো । সেই বৃদ্ধ লোকটি বলেছিলেন, যখন আপনার পিতামহ রাজত্ব করতেন তখন আমি বিশ-পঁচিশ বছরের যুবক ছিলাম । হাতে লাঠি রাখতাম । কুস্তি করা, লাঠি খেলা এসব আমি জানতাম । একদিন যখন আমি যাচ্ছিলাম তখন জঙ্গলের মধ্য থেকে কান্না শুনতে পেলাম । আওয়াজ শুনে মনে হল কোনো স্ত্রীলোকের কান্না । কেননা স্ত্রীলোকের পঞ্চম স্বর হয়, ষড়জ বা প্রথম স্বরটি হয় না । আমি সেই দিকে গিয়ে দেখলাম যে একজন ভালো বস্ত্রে ও গহনায় সজ্জিত স্ত্রীলোক বসে বসে কাঁদছে । আমি তাকে জিজ্ঞাসা করলাম, কেন কাঁদছ ? সে আমাকে দেখে খুব ভয় পেয়ে গেল । আমি তাকে ভরসা দিয়ে বলেছিলাম, মেয়ে, ভয় পেও না, তোমার কথা আমাকে বলো । সে বলেছিল যে, সে আত্মীয়দের সঙ্গে বাপের বাড়ি থেকে শ্বশুরবাড়ি যাচ্ছিল । রাস্তায় ডাকাত এসেছিল এবং তাদের সঙ্গে আমাদের সঙ্গীদের লড়াই হয়েছিল । আমি ভয়ে জঙ্গলে পালিয়ে এসেছিলাম । তারপর কী হয়েছিল আমার জানা নেই । এখন আমি কোথায় যাব, কী করব ? বাপের বাড়ি বা শ্বশুরবাড়ির পথ যে কোনদিকে তা আমার জানা নেই । আমি তাকে শ্বশুরবাড়ির নাম জিজ্ঞাসা করায় সে গ্রামের নাম বলেছিল । আমি তাকে বলেছিলাম যে তোমার শ্বশুরবাড়ির গ্রাম কাছেই, আমি তোমাকে পৌঁছিয়ে দেব, ভয় কোরো না । আমি তাকে শ্বশুরের নাম জিজ্ঞেস করায় সে মাটিতে তা লিখে জানিয়েছিল । আমি বলেছিলাম, আমি তোমার শ্বশুরকে জানি । আমি পৌঁছিয়ে দেব ।</p>
<p class="Text">রাত্রি হয়েছিল, আমি সেই নারীকে নিয়ে তার শ্বশুরের বাড়ি পৌঁছাই । সেখানে সবাই বলাবলি করছিল, আমরা তো ডাকাতদের সঙ্গে লড়াই করছিলাম, ডাকাতরা নিশ্চয় আমাদের বউকে মেরে ফেলেছে । তার গায়ে তো কয়েক হাজার টাকার গয়না ছিল । নিশ্চয় ডাকাতরা সেগুলি লুঠ করে নিয়েছে । এখন কী করে তার সন্ধান করা যাবে ? ইত্যাদি, ইত্যাদি । নিজেদের বউকে দেখে তারা খুব খুশি হয়েছিল । সেই স্ত্রীও বাড়ির সব মেয়েদের বলেছিল, ইনি বাবার মতো স্নেহপরায়ণ, যত্নসহকারে আমাকে এখানে এনেছেন । তারা আমাকে মোটা টাকা নিতে বলেছিল । আমি বলেছিলাম যে টাকার জন্য আমি এই কাজ করিনি । আমি নিজের কর্তব্য মনে করে এই কাজ করেছি । তারা অনেক করে বলা সত্ত্বেও আমি কিছু না নিয়ে ফিরে আসি । এক অবলার সেবা আমি করেছি, সেইজন্য আমার মন প্রসন্নতায় ভরে গিয়েছিল । এটি তখনকার কথা, যখন আপনার পিতামহ রাজত্ব করতেন ।</p>
<p class="Text">তারপর অনেক দিন চলে গিয়েছে । আমার ব্যবসায়ে লোকসান হচ্ছিল এবং টাকা-পয়সার খুব টানাটানি চলছিল । তখন আমার মনে হয়েছিল যে সেই মেয়েটিকে ছেড়ে দিয়ে আমি খুব ভুল করেছি । তাকে একটু আঘাত করলেই দশ-পনেরো হাজার টাকার গয়না পেয়ে যেতাম । তাহলে আজ আর এত টানাটানিতে পড়তে হত না । তার শ্বশুরও টাকা দিতে চেয়েছিল, কিন্তু আমি নিইনি । কিন্তু এখন আর কী হবে, সুযোগ তো হাত থেকে বেরিয়ে গিয়েছে । এটি তখনকার কথা যখন আপনার বাবা রাজত্ব করছিলেন । আর এখন মহারাজ ! আপনার কাছে বলতে আমার লজ্জা হচ্ছে । কেননা আপনি তো আমার নাতির মতো । কিন্তু আপনি যখন জিজ্ঞাসা করছেন তখন আমি বলছি । এখন আমার মনে হচ্ছে যে সেই মেয়েটিকে বকে, ভয় দেখিয়ে অথবা ফুসলিয়ে যদি নিজের স্ত্রী করে নিতাম তাহলে স্ত্রীও পেতাম এবং গয়নাও পেয়ে যেতাম ! আজকের এই অবস্থায় দুটিই আমার কাজে আসত । আমি নিজের কথা বলে দিলাম । আপনার রাজ্য কীরকম, তা আমি কেমন করে বলি ? রাজা বুঝতে পেরেছিলেন যে বৃদ্ধটি খুবই চালাক । নিজের অবস্থা জানিয়ে ৱুঝিয়ে দিলেন যে রাজা যেমন হয়, প্রজাও তেমনই হয়— ‘<span class="char-style-override-1">যথা রাজা তথা প্রজা</span>’ ।</p>
<p class="Text">তাৎপর্য হল আমরা গুরুর পরীক্ষা তো করতে পারি না, কিন্তু তাঁর সঙ্গ লাভ করে আমাদের ভাবের উপর কী প্রভাব পড়েছে তার পরীক্ষা করতে পারি । আমাদের আচরণের উপরেই বা কী প্রভাব পড়েছে ? আমাদের জীবনের উপরে কী প্রভাব পড়েছে ? আমাদের রাগ (অাসক্তি)-দ্বেষ, কাম-ক্রোধ কতটা কমেছে ?</p>
<p class="Text">প্রশ্ন—ইতিহাসে এমন উদাহরণও আছে যাতে গুরু করা অনিবার্য প্রমাণিত হয় ।</p>
<p class="Text">উত্তর—ইতিহাসের আধারে সত্য নির্ণয় হতে পারে না । ইতিহাসের কথা অকাট্য নয়, সেখানকার বর্ণনা দ্বারা সবকিছু পুরোপুরি বোঝা যায় না । কারণ কোনো লোক পূর্বে কী সম্পর্কে এবং কী পরিস্থিতিতে কী করেছে এবং কেন করেছে তার পূর্ণ পরিচয় জানা যেতে পারে না । তাই ইতিহাসের ভালো কথা থেকে মার্গদর্শন তো হতে পারে, কিন্তু সত্যের নির্ণয় শাস্ত্রের বিধি-নিষেধের দ্বারাই হতে পারে । ইতিহাসের চাইতে বিধি প্রবল এবং বিধির চাইতেও নিষেধ প্রবল ।</p>
<p class="Text">গুরু সম্পর্কে বেশি বেশি কথা যাদের গুরু হওয়ার সখ তারাই প্রচার করেছে । অতএব বর্তমান কলিযুগে বিশেষ সাবধানতা অবলম্বনের প্রয়োজন রয়েছে ।</p>


<p class="Page-Break"> </p>
<p class="Heading" id="toc_marker-18">(১৫) সন্ন্যাসী সাধক এবং কীর্তনীয়াদের প্রতি নম্র নিবেদন</p>
<p class="Text">এই লেখাটি বহু পূর্বে ‘কল্যাণ’ মাসিক পত্রিকার নবম বর্ষে (সংবত ১৯৬৬, তদনুসারে ইংরেজি ১৯৩৪ সালে) প্রকাশিত হয়েছিল । বর্তমান সময়ে এটির বিশেষ উপযোগিতা থাকায় এখানে পুনরায় উদ্বূৃত করা হচ্ছে ।</p>
<p class="Text">শ্রীপরমাত্মদেব এবং তাঁর ভক্তজনের কৃপা ও আদেশক্রমে আজ আমি এখানে সন্ন্যাসী সাধকদের আচরণ এবং কীর্তনের বিষয়ে সেই ভাবগুলি লিখতে চেষ্টা করছি যা আমার খুবই প্রিয় । যদিও আমি নিজেকে লেখবার এবং এইভাবে আদেশ-উপদেশ দেবার কোনো রকম অধিকারী বলে মনে করি না, আর আমার দ্বারা এই রকম আচরণ যথাযথভাবে পালিতও হয় না, তবুও শাস্ত্রীয় তথা সাধুদের শ্রদ্ধেয় আচার-বিচার আমার কিছুটা প্রিয় মনে হয়, সেইজন্য এইরকম আলোচনায় সময় বাহিত করাতে নিজের পরম সৌভাগ্য মনে করে কিছু প্রয়াস করছি । আশা করি আমার অন্যান্য সাধক ভাইয়েরাও এই রকম মতামত মাঝে-মধ্যে প্রকট করবেন, তাহলে আমাদের মতো লোকেরাও সেই মতামত পড়তে পারবেন এবং সেই ভাইদেরও কিছু সময় সৎচিন্তায় অতিবাহিত হবে । সাধু-সন্তের এবং শাস্ত্রের যেসব কথা সৎসঙ্গে আমি শুনে এবং গ্রন্থ পাঠ করে এখানে যা কিছু লিখছি, তার মধ্যে যদি অনুচিত কিছু থেকে থাকে তাহলে বিজ্ঞ মহানুভব পাঠকেরা আমাকে নিজেদেরই সন্তান মনে করে অনুগ্রহ করে ক্ষমা করবেন ।</p>
<p class="Text">সাধকদের হর্ষ, শোক, কাম, ক্রোধ প্রভৃতি বিকার থেকে সম্পূর্ণ আলাদা থাকার চেষ্টা করা উচিত । অন্তত এগুলির বশীভূত হওয়া কখনও উচিত নয় ।  সাধারণ মানুষেরা যেমন ভূত, প্রেত, সাপ, বাঘ প্রভৃতিকে ভয় করে, আমাদের মতো লোকেদের সেই রকমভাবেই রাগ (অাসক্তি)-দ্বেষ-রূপ কামিনী এবং কাঞ্চনকে ভয় করা উচিত, আর এই কথাও বোঝা উচিত, যে মুহূর্তে সাধকদের কামিনী কাঞ্চনের প্রতি আসক্তি হয় সেই মুহূর্তেই তাঁদের পতন হয়ে যায় ।</p>
<p class="Text">একথা কখনই মনে করা উচিত নয় যে রাগ (অাসক্তি)-দ্বেষ, কাম-ক্রোধ প্রভৃতি হল অন্তঃকরণের ধর্ম । এ ধর্ম নয়, এ হল বিকার । যে এগুলিকে অন্তন্করণের ধর্ম বলে মনে করে সে এগুলিকে অন্তঃকরণের সঙ্গে থাকার কারণে শরীর নাশ হওয়া পর্যন্ত এগুলির থাকাও অনিবার্য বলে মনে করে । তার ফলে সে নিজেকে জ্ঞানী মনে করে এই কথাই ভেবে নেয় যে, যতদিন অন্তঃকরণ আছে ততদিন রাগ (অাসক্তি)-দ্বেষ, কাম-ক্রোধাদিও থাকবে । এতে আমার কী সম্বন্ধ ? বাস্তবে এরকম মনে করা ভুল । যে এরকম মনে করে এবং রাগ (অাসক্তি)-দ্বেষ, কাম-ক্রোধ থেকে মুক্ত হওয়ার চেষ্টা করে না সে জ্ঞানী তো নয়ই, উত্তম সাধকও নয় ।</p>
<p class="Text">এটি বুঝে নেওয়া দরকার যে প্রকৃত জ্ঞানীর মধ্যে কাম-ক্রোধ প্রভৃতি দোষ থাকতেই পারে না । যিনি খুব ভালো বলতে পারেন, যিনি শাস্ত্র বাক্যের দ্বারা ব্রহ্মের সুন্দর ব্যাখ্যা করতে পারেন এবং যিনি জ্ঞানের উপর ভালো ভালো তর্কপ্রধান প্রবন্ধ লিখতে পারেন, তিনি জ্ঞানী এমন কথা মনে করা ঠিক নয় । এই সব বিশেষত্ব তো বই পড়লেই হতে পারে । নাটকেও শুকদেবের পার্ট করা যায় । জ্ঞানী তো তিনিই, যিনি অজ্ঞানের সমুদ্র ভালোভাবে পার করে গিয়েছেন । রাগ (অাসক্তি)-দ্বেষ, কাম-ক্রোধাদি অজ্ঞানেই থাকে, জ্ঞানে এর লেশমাত্র থাকে না ।</p>
<p class="Text">যেসব লোক ব্রাহ্মী স্থিতি পর্যন্ত পৌঁছবার আগেই বই-এর জ্ঞানের আধারে নিজেদের জ্ঞানী মনে করে থাকেন এবং বিধি-নিষেধ থেকে নিজেকে মুক্ত মনে করে সাধনা ছেড়ে দেন, তাঁদের প্রায়ই পতন হয় । কারণ যতক্ষণ অজ্ঞানতা থাকে ততক্ষণ ইন্দ্রিয় ভোগে আসক্তি থাকবেই, আর পাপ হওয়ার প্রধান কারণই হল ভোগাসক্তি । তাহলে যেখানে কাম-ক্রোধাদিকে অন্তঃকরণের অনিবার্য ধর্ম মনে করে নেওয়া হয় সেক্ষেত্রে কথা আর বলার কী আছে ? অতএব আমাদের মতো সাধকদের খুবই সাবধানে দুর্গুণগুলি থেকে দূরে থাকার চেষ্টা করতে হবে । রাগ (অাসক্তি)-দ্বেষ, কাম-ক্রোধাদি দোষ থেকে নিজেকে সর্বদা বাঁচতে হবে । সন্ন্যাসাশ্রমে সাধকদের কখনই ভুলেও নারী ও ধনের সঙ্গে কোনো রকম সম্পর্ক রাখা উচিত নয় । এদের সঙ্গ করা উচিত নয় । যিনি সিদ্ধ মহাপুরুষ তাঁর মধ্যে তো এমন কোনো দোষ থাকতেই পারে না ।</p>
<p class="Text">এটি মনে রাখা দরকার যে ঠক-জ্ঞানী হওয়া অপেক্ষা অজ্ঞানী থাকা ভালো, তাহলে পাপের ভয় তো থাকবে ! যে ঠক সে তো জেনেশুনে শঠতাকে রক্ষা করবার জন্য পাপ করে । এইজন্য শঠতাকে কখনও কল্পনাতেও স্থান দিও না । প্রকৃত সন্ন্যাসীই হতে হবে—</p>
<p class="Shlok-Color-2">যাবদাযুস্ত্বয়া বন্দ্যো বেদান্তো গুরুরীশ্বরঃ ।</p>
<p class="Shlok-Color-2">মনসা কর্মণা বাচা শ্রুতেরেবৈষ নিশ্চয়ঃ ॥</p>
<p class="Text-Right">(তত্ত্বোপদেশ ৮৬)</p>
<p class="Text">আচার্যচরণগণের এই উক্তি অনুসারে শাস্ত্রের বিধি সর্বদা মেনে চলা উচিত । সন্ন্যাসীদের পালনযোগ্য কয়েকটি ধর্ম হল— গৃহস্থের সঙ্গ করবে না । মেয়েদের ছবিও দেখবে না । অর্থ স্পর্শ করবে না । কারও সঙ্গে সম্পর্ক স্থাপন করবে না । কোনো কিছুতেই মমতা রাখবে না । মান-সম্মান গ্রহণ করবে না । খুব সাবধানে বৈরাগ্য রক্ষা করবে । ইন্দ্রিয়গুলিকে সংযমে রাখবে । বস্তুসংগ্রহ করবে না । দল গঠন করবে না । ঘর বাঁধবে না । বাজে কথা বলবে না । ব্রহ্মচর্য পালন করবে । কাম-ক্রোধ-লোভ প্রভৃতি থেকে সর্বদা মুক্ত থাকবে । কাউকে দ্বেষ করবে না । কারও প্রতি অনুরক্ত হবে না । নিত্য আত্মচিন্তনে অথবা ভগবৎ স্মরণেই রত থাকবে ।</p>
<p class="Text">যে সন্ন্যাসী তার এই সন্ন্যাস-ধর্ম পালন করে না তার প্রায়শঃই পতন হয় । সেইজন্য নিজের আশ্রম-ধর্ম পুরোপুরি পালন করা উচিত । বিধি-নিষেধ উত্তীর্ণ হয়েছেন এমন মহাপুরুষেরাও লোকসংগ্রহার্থে আদর্শ শুভ কর্মই করে থাকেন ।</p>
<p class="Text">যদি ভক্ত হওয়ার বাসনা থাকে তাহলে ভগবানের শরণাগত হয়ে সর্বদা ভগবানের ভজনা করা উচিত । ধন, মান, সম্মান প্রভৃতির বাসনাকে মনে আসতে দেওয়া উচিত নয় । লোকেরা ভক্ত বলবে কি বলবে না তার জন্য ভাবনা ছেড়ে দেবে । প্রেমের সঙ্গে ভগবানের নাম ও গুণকীর্তন করে যাওয়া উচিত । যতদূর সম্ভব নিজের ভক্তিকে প্রকাশ হতে দিও না । লোকেরা আমার পূজা করবে, আমার সম্মান করবে এমন অবকাশ হতে দিও না । মান-মর্যাদা থেকে সর্বদা সাবধানে থাকবে । নারী এবং নারী-সঙ্গীদের সঙ্গ  কখনই করবে<br/>না । মনের মধ্যে যেন ধনের লোভ না হয়, প্রতিষ্ঠাকে শূকরের বিষ্ঠা মনে করবে ।</p>
<p class="Text">কীর্তন করা উচিত, খুব কীর্তন করা উচিত । কিন্তু তা করা উচিত ভগবানের প্রীতি কামনায়, লোকরঞ্জনের জন্য নয় । লোকরঞ্জনের কীর্তন বাহ্যিক । যিনি কীর্তন করবেন তাঁর মনে এই দৃঢ় ভাব অবশ্যই থাকা উচিত যে, ভগবান অবশ্যই এখানে উপস্থিত রয়েছেন এবং আমি তাঁরই সামনে তাঁকে প্রীত করবার জন্য তাঁর নাম-গান করছি । ভগবানের নাম-গানের অর্থ চিন্তন করে—ভগবানে ধ্যানস্থ হয়ে কীর্তনে মগ্ন হয়ে যেতে <br/>হবে । যদি এমন ভাব না হয় তাহলে এই ধরনের অভ্যাস করতে হবে । কিন্তু এমন কথা কখনই ভাবা উচিত নয় যে, আমার এই কীর্তনে লোকেরা অর্থাৎ শ্রোতারা খুশি হলেন কিংবা তাঁদের মন আমার দিকে আকৃষ্ট হয়েছে ! ভগবানের নামে শ্রদ্ধা আনুন, প্রেমাসক্ত হন আর শ্রদ্ধা ও প্রেমে নিমজ্জিত হয়ে ভগবানের নাম উচ্চারণ করুন । তাহলে আপনার মুখ থেকে উচ্চারিত একটি নামই চমৎকারিতা সৃষ্টি করবে । শ্রীচৈতন্য মহাপ্রভুর শ্রীমুখ থেকে নির্গত একটি নামই শ্রোতাদের পাগল করে দিত  কেননা সেই নামের সঙ্গে শ্রীচৈতন্যের প্রেমশক্তি ভরে থাকত ।</p>
<p class="Text">আরও একটি কথা মনে রাখা দরকার । ভগবানের কীর্তন যাঁরা করবেন, তাঁদের সদাচারী হতে হবে । তাঁদের দৈবী সম্পত্তিসম্পন্ন হতেই হবে । যাঁরা ভগবানের নাম নিয়ে নৃত্য-গীত করেন, কিন্তু তাঁদের আচরণ শুদ্ধ নয়, জনতার উপর তাঁদের ভালো প্রভাব পড়ে না । লোকেরা তাঁদের আদর্শ মনে করে তাঁদের আচরণের দিকে মন দেয় না, তার ফলে লোকেরা কীর্তন, কীর্তনীয়া এমনকি ঈশ্বরের বিরুদ্ধেও আক্ষেপ করার সুযোগ পেয়ে যায় । সেইজন্য আমাদের উচিত দায়িত্ব বোঝা । আমাদের আচরণের ফলে যেন সংকীর্তন ও আমাদের ভগবানের উপর কলঙ্ক যেন না লাগে ! বাস্তবে পবিত্র সংকীর্তন এবং ভগবানের উপর তো কলঙ্ক লাগতেই পারে না, তবুও কেবল বলার জন্যেও আমাদের দোষ থেকে যেন এমন না হয় ।</p>
<p class="Text">আচরণ শুদ্ধ না হলেও কীর্তন করা উচিত, তবে তা করা উচিত একান্তে । আচরণের শুদ্ধির জন্য ভগবানের কাছে কাঁদা উচিত, ভগবানের কাছে ভিক্ষা চাওয়া উচিত । কিন্তু সাবধান ! সংকীর্তনের নামে দুরাচারকে যেন কখনও গোপন করা না হয়, আর দুরাচারের সমর্থন তো কোনো অবস্থাতেই করা উচিত নয় ।</p>
<p class="Text">সংকীর্তনের নামে বর্ণ ও আশ্রমের কর্মের কখনও অবহেলা বা উপেক্ষা করা উচিত নয় । স্বধর্মের পালন করে কীর্তন করতে হবে । সংকীর্তনের নামে জ্ঞান, বৈরাগ্য, সদাচার, বর্ণাশ্রমধর্ম এবং সন্ধ্যা-গায়ত্রীর কখনও নিন্দা করা উচিত নয় । বরং এগুলিকে অবশ্য পালনীয় মনে করা উচিত, এগুলিকে সম্মান করা উচিত এবং যথাযোগ্য শাস্ত্র বিধান অনুসারে পালন করা উচিত ।</p>
<p class="Text">সংকীর্তনের নামে পক্ষপাতিত্ব অথবা ভগবানের নামে উচ্চ-নীচ ভেদবুদ্ধি কিংবা দলবাজি করা উচিত <br/>নয় । সংকীর্তনের জন্য সংগঠন গড়া উচিত কিন্তু দলবাজি করা উচিত নয় । সরল, পবিত্র, অকপট, নিষ্কাম, অনন্য প্রেমভাবে ভগবানের পবিত্র নাম নিজে গাওয়া উচিত এবং অন্যকে এরকম করতে অনুপ্রাণিত করা <br/>উচিত । তবে যথাসম্ভব উপদেশক,  নেতা এবং আচার্য হওয়া উচিত নয় । পূজা, সৎকার, মান, মর্যাদা প্রভৃতি থেকে নিজেকে সর্বদা রক্ষা করা উচিত । অর্থ এবং নারীর লোভে তো কখনই নিজেকে জ়ডানো উচিত নয় ।</p>
<p class="Text">সংকীর্তনের সময় মুক্তকণ্ঠে ভগবানের নাম উদ্ঘোষ করতে হবে । জ্ঞান, বিদ্যা, পদ, ধন প্রভৃতির অহঙ্কারে চুপ করে বসে থাকা ঠিক নয় । কীর্তন যদি দাঁড়িয়ে করা হয়, তবে সংকোচ কাটিয়ে দাঁড়িয়ে পড়তে হবে । আমাদের আচরণে যেন কখনও ভগবানের নাম-কীর্তনের অবমাননা না হয় । তবে প্রেমাবেশ হলেই নৃত্য করবেন,  লোক-দেখানোর জন্য নয় । কলা প্রদর্শন করে নৃত্য করা এক রকম এবং প্রেমময় ভগাবনের নামকীর্তন অন্য রকম ।</p>
<p class="Text">মনে রাখতে হবে যে, ভগবানের নাম-কীর্তন খুবই শ্রদ্ধেয় এবং উচ্চ সাধনা । খুবই উচ্চ ভাবনা নিয়ে এই সাধনা করা উচিত এবং সর্বশ্রেষ্ঠ আচরণে যুক্ত হয়ে কীর্তন করা উচিত । পবিত্র পুরুষগণের দ্বারা ভগবানের নামকীর্তনের ধ্বনি যতদূর পৌঁছাবে সেখানকার সমস্ত জীবের সহজেই কল্যাণ হয়ে যেতে পারে ।</p>


<p class="Page-Break"> </p>
<p class="First-End-Page" id="toc_marker-19" xml:lang="en-GB">শেষ পাতা</p>


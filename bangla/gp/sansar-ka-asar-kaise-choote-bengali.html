
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">কীভাবে সংসারের প্রভাবমুক্ত হবে ?</p>
<p class="Title-Page---Book-Name-Hindi">संसारका असर कैसे छूटे? - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রী রামসুখদাসজী মহারাজ<span class="char-style-override-1"></span></p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Chapter-Heading" id="toc_marker-2">কীভাবে সংসারের প্রভাবমুক্ত হবে ? </p>
<p class="Text">সাধকগণ প্রায়ই এই বিষয়ে অনুযোগ করে থাকে যে সাংসারিক কোন বস্তু নিজের নয় জেনেও, সামনে এলে তার প্রভাব পড়ে । এই বিষয়ে দুটি কথা লক্ষণীয় । প্রথমত, প্রভাব পড়লেও তাকে গুরুত্ব দিও না অর্থাৎ তাকে উপেক্ষা করো । তার সম্পর্কে ভালো-মন্দ কিছুই ভাববে না । তার থাকা বা না-থাকা কোন কিছু নিয়েই আশা কোরো না । তার প্রতি উদাসীন হয়ে যাও । দ্বিতীয়ত, প্রভাব মন এবং বুদ্ধির উপর পড়ে, তোমার উপর পড়ে না । অতএব একে নিজের উপরে পড়েছে বলে মেনে নিও না । </p>
<p class="Text">কোন বস্তুর প্রতি রাগ (আসক্তি) হলেও তার সঙ্গে সম্পর্ক তৈরি হয় আবার দ্বেষ হলেও সম্পর্ক তৈরি হয় । শ্রীরামচন্দ্রের বনবাসের সময় তাঁর প্রতি যে মুণিগণের স্নেহের ভাব ছিল, তাঁরা যেমন উদ্ধার হয়েছিলেন আবার যেসব রাক্ষসেরা শ্রীরামচন্দ্রের প্রতি বিদ্বেষ করেছিল তারাও উদ্ধার হয়েছিল, কিন্তু যারা তাঁর প্রতি রাগ (আসক্তি) বা দ্বেষ কিছুই করেনি তারা উদ্ধার হয়নি, কারণ তারা ভগবানের সঙ্গে কোন সম্বন্ধই স্থাপন করেনি । তেমনই মনের উপর  সংসারের প্রভাব পড়লে তার প্রতি রাগ (আসক্তি) বা দ্বেষ করে তার সঙ্গে নিজের কোন সম্পর্ক তৈরি কোরো না । তুমি শুধু ভগবানের সাধন-ভজনে রত থাকো । সংসারের প্রভাব পড়লে পড়বে,  তার সঙ্গে আমার কোন সম্পর্ক নেই,— এই মনোভাব নিয়ে সেই প্রভাবকে উপেক্ষা করো । </p>
<p class="Text">যেমন কুকুরের মনের সঙ্গে তোমার মনের কোন সম্পর্ক নেই তেমনই নিজের মনের সঙ্গেও নিজের কোন সম্পর্ক রেখো না । কুকুরের মন আর তোমার মন একই প্রজাতির । কুকুরের মন যদি তোমার না হয়ে থাকে তাহলে এই মনও তোমার নয় । মন জ়ড প্রকৃতির ক্রিয়া আর তুমি পরমাত্মার অংশ । কুকুরের মনে সাংসারিক প্রভাব পড়লে যেমন তোমার কিছু যায় আসে না তেমনি এই মনে প্রভাব পড়লেও তোমার একই রকম থাকা উচিত । </p>
<p class="Text">মনের সম্পর্ক প্রকৃতির সঙ্গে আর তোমার সম্পর্ক পরমাত্মার সঙ্গে । মনের সঙ্গে নিজের সম্বন্ধ স্বীকার করে নিলে দুঃখ পেতেই হবে । এবার মানসিক বা শারীরিক যে ভাবেই কর্ম করো না কেন, তোমাকে তার পাপ-পুণ্যের অংশীদার হতেই হবে । কুকুরের মনে যা-ই আসুক না কেন তাতে তোমার কী যায়-আসে ? তেমনই এই  মনেও যা-ই আসুক না কেন তোমার তাতে কী যায়-আসে ? তোমার সম্পর্ক শরীর-ইন্দ্রিয়-মন-বুদ্ধির সঙ্গে নয়, বরং পরমাত্মার সঙ্গে একথা বোঝাবার জন্যই ভগবান গীতায় বলেছেন—‘<span class="char-style-override-2">মমৈবাংশো জীবলোকে জীবভূতঃ সনাতনঃ ।</span>’ (গীতা ১৫ ।৭) ‘এই সংসারে জীবরূপী আত্মা আমারই সনাতন অংশ ।’ এই কথা একবার ৱুঝে নিলেই তোমার বৃত্তিতে, সাধনায় তফাৎ বুঝতে পারবে ।</p>
<p class="Text">তুমি নিজেকে ‘আমি আছি’ — এই বলে জানো । এর মধ্যে ‘আমি’ হল জড় আর ‘আছি’ হল চেতন । ‘আমি’— এর কারণেই ‘আছি’-র অস্তিত্ব রয়েছে । যদি ‘আমি’ (অহং) না থাকে তাহলে ‘আছি’-রও কোনোও অস্তিত্ব থাকবে না, বরং কেবলমাত্র ‘আছে’ (চিন্ময় সত্তামাত্র)-ই থেকে যাবে । এই কথাই ভগবান গীতায় বলেছেন যে সাধক যখন নির্মম-নিরহংকার হয়ে যায় তখন তার ব্রহ্মে স্থিতিলাভ হয়— ‘<span class="char-style-override-2">এষা ব্রাহ্মী স্থিতি</span>’ (গীতা ২ ।৭২) ।</p>
<p class="Text">অহংকার আমাদের স্বরূপ নয় । অহংকার হল অপরা প্রকৃতি আর আমরা পরা প্রকৃতি । আমরা আলাদা এবং অহংকার আলাদা । যেমন জাগ্রত এবং স্বপ্নে অহংকার জাগ্রত থাকে, কিন্তু সুষুপ্তিতে অহংকার জাগ্রত থাকে না, বরং অহংকার মায়ার মধ্যে লীন হয়ে যায় । সুষুপ্তিতে অহংকার না থাকা সত্ত্বেও আমরা থাকি । আমাদের স্বরূপ হল অশরীরী । ভগবান যেমন অব্যক্ত ‘<span class="char-style-override-2">িময়া ততমিদং সর্বং জগদব্যক্তমূর্তিনা ।</span>’ (গীতা ৯ ।৪) ‘এই যাবতীয় সংসার আমার নিরাকার স্বরূপের দ্বারা ব্যাপ্তহয়ে রয়েছে’ তেমনই তাঁর অংশ হওয়ার ফলে আমরাও স্বরূপত অব্যক্ত (নিরাকার) । অব্যক্তমূর্তির অংশ অব্যক্তই হবে । এই শরীর হল ভোগায়তন (ভোগ করার স্থান) । আমরা যেমন রান্নাঘরে বসে ভোজন করি তেমনই শরীরকে আশ্রয় করে কর্মফল ভোগ করি । এই কারণে সাধককে এই কথাটি খুব ভালোভাবে ৱুঝে নিতে হবে যে আমি অব্যক্তরূপী (নিরাকার),  মনুষ্যরূপী নই । যে সাধনা করে সে কখনও শরীর নয় । এই কারণেই আমরা বলে থাকি যে আমি ছেলেবেলায় যে ‘আমি’ ছিলাম এখনও সেই ‘আমি-ই’ আছি ।  ছেলেবেলা থেকে আজ পর্যন্ত আমাদের শারীরিক পার্থক্য এত বেশি হয়ে গেছে যে চেনার কোন উপায় নেই, তৱু আমরা একই রয়ে গেছি । ছেলেবেলায় আমি খেলা করতাম তারপর পড়া-শোনা করতাম, সেই  ‘আমি’ আজও রয়েছি ।  আগের মতো শরীর আর নেই । শরীর তো এক মুহূর্তও অপরিবর্তিত থাকে  না, প্রতি মুহূর্তেই তার পরিবর্তন হয়ে চলে । যে পরিবর্তিত হয় না সে-ই হল সাধক । যে পরিবর্তিত হয় সে সাধক নয় ।</p>
<p class="Text">সাধক যোগভ্রষ্ট হলে পরের জন্মে সে সৎবংশে অথবা যোগীগৃহে জ্ন্মগ্রহণ করে । শরীর তো মরে গেছে, সৎকারও হয়ে গেছে তাহলে সৎবংশে অথবা যোগীগৃহে কে জন্ম নেবে ? সে-ই জন্ম নেবে যে শরীরের থেকে আলাদা । এই কারণে তুমি যে শরীর নও বরং শরীরের জ্ঞাতা—এই কথাটি স্বীকার করে নাও । এই কথাটি স্বীকার না করা পর্যন্ত ভালোভাবে সাধন-ভজন হবে না, সৎসঙ্গের কথাও ঠিক মতো বুঝতে পারবে না । </p>
<p class="Text">শরীর তো প্রতিমুহূর্তে পরিবর্তনশীল কিন্তু তুমি মহাসৃষ্টিএবং মহাপ্রলয়েও অপরিবর্তিত হয়ে থাকো, যেমন ছিলে অবিকল ঠিক তেমনই । ‘<span class="char-style-override-2">সর্গোঽপি নোপজায়ন্তে প্রলয়ে ন ব্যথন্তি চ ।</span>’ (গীতা ১৪ ।২) । </p>
<p class="Text">এখনও পর্যন্ত তুমি অনেক শরীর ধারণ করেছ, যা আজ আর নেই, কিন্তু তুমি সেই একই রয়েছ । শরীর এখানেই শেষ হয়ে যাবে কিন্তু স্বর্গ বা নরকে তুমি যাবে, মুক্তি তুমি পাবে, ঈশ্বরের ধামে তুমি পৌঁছবে । অর্থাৎ তোমার সত্তা (স্বরূপ) শরীরের অধীন নয় । অতএব শরীরের থাকা বা না থাকায় তোমার সত্তায় কোন পার্থক্যই হয় না । অনন্ত ব্রহ্মাণ্ড রয়েছে, অনন্ত সৃষ্টি রয়েছে কিন্তু এর ফলে তোমার উপর বিন্দুমাত্রও প্রভাব পড়ে না ।  এক চুল পরিমাণ বস্তুও তোমার কাছে ঘেঁষতে পারে না ।  এগুলি সবই মন-বুদ্ধি পর্যন্তই পৌঁছয় । প্রকৃতির ক্রিয়া মন-বুদ্ধি অতিক্রম করে যেতেই পারে না । তাই অনন্ত ব্রহ্মাণ্ডে চুল পরিমাণ বস্তুও তোমার নয় । পরমাত্মাই কেবলমাত্র আপনার এবং আপনি পরমাত্মার । সাধনার দ্বারা আপনিই পরমাত্মাকে লাভ করবেন, শরীর লাভ করবে না । তাই সাধনা করার সময় মনে করতে হয় যে আমি নিরাকার, সাকার (শরীর) নই । তুমি বাড়িতে থাকলেও নিজে বাড়ি হয়ে যাও না । বাড়ি আলাদা তুমি আলাদা । বাড়ি ছেড়ে তুমি চলে যাবে । তোমার উপর প্রভাব পড়বে, বাড়ির উপর প্রভাব পড়বে না । তেমনই শরীর এখানেই থাকবে, তুমি চলে যাবে । পাপ-পুণ্যের ফল তুমি ভোগ করবে, শরীর ভোগ করবে না । মুক্তি তোমার হবে, শরীরের হবে না । শরীর তো মাটিতে মিশে যাবে,  তুমি মিশবে না । তোমার স্বরূপ সম্পর্কে গীতায় বলা হয়েছে—</p>
<p class="SHLOK-Black">অচ্ছেদ্যোঽয়মদাহ্যোঽয়মক্লেদ্যোঽশোষ্য এব চ ।</p>
<p class="SHLOK-Black">নিত্যঃ সর্বগতঃ স্থাণুরচলোঽয়ং সনাতনঃ ॥</p>
<p class="SHLOK-Black">অব্যক্তঽয়মচিন্ত্যঽয়মবিকারের্যাঽয়মুচ্যতে ।</p>
<p class="SHLOK-Black">তস্মাদেবং বিদিত্বৈনং নানুশোচিতুমর্হসি॥</p>
<p class="Text-Right">(২ । ২৪-২৫)</p>
<p class="Text">‘এই শরীরীকে ছিন্ন করা যায় না, দহন করা যায় না, আর্দ্র করা যায় না, শুষ্ক করা যায় না । কারণ এ নিত্য স্থিতিশীল, সব কিছুতে পরিপূর্ণ, অচল, স্থির স্বভাবের এবং অনাদি ।’</p>
<p class="Text">‘এই দেহীকে চোখে দেখা যায় না, এটি অচিন্তনীয় এবং একে নির্বিকার বলা হয় । অতএব এই দেহীকে এরূপ জেনে নিয়ে তোমার শোক করা উচিত নয় ।’</p>
<p class="Text">প্রত্যেক মানুষেরই ইচ্ছা সে যেন কোনদিন না মরে,  যেন সব কিছু জানতে পারে, যেন চিরসুখী হয় । এই তিনটি ইচ্ছাই আসলে সৎ, চিৎ এবং আনন্দের ইচ্ছা । কিন্তু সে তার এই বাস্তবিক ইচ্ছাকে শরীরের সাহায্যে পূরণ করতে চায়, কারণ স্বয়ং পরমাত্মার অংশ হয়েও সে শরীর-ইন্দ্রিয়-মন-বুদ্ধিকে নিজের বলে মনে করে ।<span class="char-style-override-3">(১)</span> </p>
<p class="Footnotes">(১)মমৈবাংশো জীবলোকে জীবভূতঃ সনাতনঃ । মনঃষষ্টানিন্দ্রিয়াণি প্রকৃতিস্থানি কর্ষতি ॥ গীতা ১৫ ।৭ </p>
<p class="Text">কিন্তু বাস্তবে মানুষের বাস্তবিক ইচ্ছা  শরীর অথবা সংসারের দ্বারা পূরণ করা সম্ভব নয় । কারণ শরীর নশ্বর  তার থেকে মরণ হতে রক্ষা পাওয়া সম্ভব নয় । শরীর জড় তাই এর দ্বারা জ্ঞান হওয়া সম্ভব নয় । শরীর নিয়ত পরিবর্তনশীল তাই এর দ্বারা কেউ সুখী হতে পারে না ।  তাই মানুষের মধ্যে যে সৎ-চিৎ-আনন্দের ইচ্ছা রয়েছে,  তার পূরণ শরীর থেকে অসঙ্গ (সম্বন্ধ-রহিত) হয়েই করা সম্ভব । এই বাস্তবিক ইচ্ছাপূরণে শরীর সহায়ক বা বাধক কোনোটাই নয় বরং শরীরের সঙ্গে সম্বন্ধই এক্ষেত্রে বাধা । তাই শরীর থেকে সম্পূর্ণভাবে বিচ্ছিন্ন হয়েই সাধক ক্রিয়া এবং পদার্থ থেকে অসঙ্গ হতে পারে । ক্রিয়া এবং পদার্থ— দুটিই প্রকৃতির কার্য । ক্রিয়া এবং পদার্থ থেকে অসঙ্গ হওয়ার ফলে সাধকের বাস্তবিক ইচ্ছাপূরণ হয়ে যায় । বাস্তবিক ইচ্ছা পূরণের ফলে সাধকের সৎ-চিৎ-আনন্দরূপী স্বরূপে স্থিতিলাভ হয় । স্বরূপে স্থিতিলাভের ফলে লৌকিক সাধনায় (কর্মযোগ তথা জ্ঞানযোগ) সিদ্ধিলাভ হয় । তারপর স্বরূপ যার অংশ সেই পরমাত্মাকে আপন বলে মেনে নিলে, তাঁর শরণাগত হলে অলৌকিক সাধনায় (ভক্তিযোগ) সিদ্ধিলাভ হয় অর্থাৎ পরম প্রেমের প্রাপ্তি হয় । পরম প্রেমের প্রাপ্তির মধ্যেই মনুষ্যজন্মের পূর্ণতা নিহিত ।<span class="char-style-override-3">(১)</span> </p>
<p class="Footnotes">(১)লৌকিক সাধনার সিদ্ধিতে হয়তো অহং-এর সূক্ষ্ম গন্ধ থাকতেও পারে কিন্তু অলৌকিক সাধনার সিদ্ধিতে অহং-এর লেশমাত্র গন্ধও থাকে না ।  </p>
<p class="Text">তাই প্রথম থেকেই সাধকের উচিত এই কথা স্বীকার করে নেওয়া যে আমি শরীর নই, শরীর আমার নয় এবং আমার জন্যও নয় । কারণ আমি পরা প্রকৃতি (চেতন), যা পরমাত্মার অংশ আর শরীর-সংসার অপরা প্রকৃতি (জড়) । অপরা প্রকৃতি নিজের সবটুকু ক্ষমতা কাজে লাগিয়েও আমাদের বাস্তবিক ইচ্ছা পূরণ করতে পারবে না, আমাদের অমর করতে পারবে না, আমাদের অজ্ঞান দূর করতে পারবে না আর আমাদের চিরকালের জন্য সুখী করতে পারবে না । </p>
<p class="Text"><span class="char-style-override-2">প্রশ্ন</span>—সৎসঙ্গে এইরকম কথা শুনেও যখন বাস্তব জগতের সম্মুখিন হই তখন খুশি-অখুশি হয়ে পড়ি,  কী করব ?</p>
<p class="Text"><span class="char-style-override-2">উত্তর</span>— বাস্তব জগতে অর্থাৎ কর্মক্ষেত্রে খুশি-অখুশি হওয়া বালখিল্যতা ছাড়া কিছু নয় ।  বাচ্চারা খেলা করার সময় মাটি দিয়ে পাহাড়, ঘর-বাড়ি ইত্যাদি তৈরি করে আবার একটা দাগ টেনে দিয়ে বলে এটা আমার জায়গা এটা তোমার জায়গা । অন্য কোন বাচ্চা সেই জায়গা নিয়ে নিলে মারপিট পর্যন্ত হয়ে যায়—আমার জায়গা তুই কেন নিয়েছিস ? এই বলে । এটা তোর নয়, আমার । বড় কেউ এসে যদি জিজ্ঞাসা করে যে ‘বাচ্চারা ! কেন মারপিট করছ ?’ তারা বলবে আমি আগে দাগ টেনেছি, তাই এই জায়গা আমার । সেই লোক বলে ঠিক আছে তোমরা এইভাবে এইভাবে নাও, ফলে দুপক্ষই খুশি হয় । ইতিমধ্যে মা ডাক দেন ‘চলে আয় ! খাবার সময় হয়েছে’  শোনামাত্র বাচ্চারা উঠেই দৌড় দেয় । তখন সেই জায়গার সঙ্গে তাদের আর কোন সম্পর্ক নেই ! তেমনই আমরাও বলে থাকি যে ধন-সম্পত্তি আমার, জায়গা-জমি আমার ইত্যাদি । বাস্তবে না আমার না তোমার । এতো খেলা, তামাশামাত্র ! একদিন ধন-সম্পত্তি, জায়গা-জমি সবকিছু ছেড়ে যেতে হবে । এর কোন স্মৃতি পর্যন্ত থাকবে না । পূর্বজন্মে আমাদের বাড়ি কোথায় ছিল ? আত্মীয়-স্বজন কারা ছিল সে সব কি আমাদের মনে আছে ? এই সংসারের কোন বস্তুই ব্যক্তিগত নয় । ধর্মশালা যেমন সবার জন্য তেমনই এই সংসারও সবার জন্য । তাই বাড়ি, জমি-জায়গা একই  থাকে, শুধু একের পর এক মানুষ বদলে যায় । এই দিকে আপনাদের  মন দেওয়া উচিত ।  সৎসঙ্গ যে করে তার যদি এইদিকে মন না যায় তাহলে আর কারই বা যাবে ? সৎসঙ্গও করবে আবার রাগ (আসক্তি)-দ্বেষও করবে তাহলে বলতে হয় যে সৎসঙ্গ  করাই হয়নি, সৎসঙ্গ শোনাই হয়নি, সৎসঙ্গ বুঝতেই পারোনি, সৎসঙ্গের হাওয়াই লাগেনি ! সৎসঙ্গে যদি রাগ-দ্বেষ, কাম-ক্রোধ প্রশমিত না হয় তাহলে আর কোথায় হবে ? যদি আপনার ভাবে, আচরণে কোন তফাৎ না বোঝা যায় তাহলে আর কী সৎসঙ্গ করলে ! বৃথাই সময় নষ্ট করলে ! সৎসঙ্গ করবে অথচ তফাৎ   বোঝা যাবে না — এ হতেই পারে না । সৎসঙ্গ করলে তফাৎ নিশচই বোঝা যাবে । তফাৎ বোঝা না গেলে জানবে প্রকৃত সৎসঙ্গলাভ হয়নি । প্রকৃত সৎসঙ্গলাভ হলে তফাৎ না হয়ে যাবে না ।</p>


<p class="Page-Break"> </p>
<p class="Chapter-Heading" id="toc_marker-3">মানসিক অশান্তি কীভাবে যাবে ?</p>
<p class="Text">প্রশ্ন করা হয়েছে যে মনের দোলাচল (অশান্তি, অস্থিরতা) কীভাবে যাবে ?</p>
<p class="Text">খুব সহজ কথা হল মনের মধ্যে যে অশান্তি রয়েছে তা বোঝা যায় । যা বোঝা যায় বা জানা যায় বা দেখা যায় তা কখনোই নিজের স্বরূপ নয় । আমি বাড়ি দেখতে পেলাম, তাহলে কি আমিও বাড়ি হয়ে গেলাম ? আমি একটি পাথর দেখতে পেলাম, তাহলে কি আমিও পাথর হয়ে গেলাম ? দৃশ্যবস্তু আলাদা এবং দ্রষ্টা আলাদা । এ বিষয়ে কোন সন্দেহ নেই । অস্থিরতা হয়— এই জ্ঞান যার হয় সে তুমি নিজে । তুমি সেই অস্থিরতার দ্রষ্টা । এতে আর সন্দেহ কী ? আমরা এই অস্থিরতার দ্রষ্টা আর অস্থিরতা যদি দৃশ্য হয় তাহলে আমাদের অসুবিধা কোথায় ? আমরা পাথর দেখলাম এবার সেটা গরম হয়ে গেলেই বা আমাদের কী আর ঠান্ডা হলেই বা আমাদের কী ? </p>
<p class="Text">এই যে মনের একটি সঙ্কল্প, যেন কোন অশান্তি না থাকে, এই হল অশান্তির মূল, কারণ এর ফলেই অশান্তির সঙ্গে সম্পর্ক তৈরি হয় । আমার মনে যেন কোন অশান্তি না থাকে, এ কথা মনে করলে কেবল অশান্তিই থাকবে । তাই মনের সঙ্গে যাবতীয় সম্পর্ক ছিন্ন করতে হবে । বাস্তবে মনের সঙ্গে আদৌ কোন সম্পর্ক নেই । মনকে তুমি নিজের বলে ভেবে নিয়েছ, সেই সঙ্গে অশান্তিকেও । অশান্তি তৈরি হয় আবার শেষ হয়ে যায়, সঙ্কল্প তৈরি হয় আবার শেষ হয়ে যায়, তুমি সেই একই থেকে যাও । এ বিষয়ে কোন সন্দেহ আছে কী ? তাহলে এগুলি যাক বা না যাক, এগুলিকে ছাড়ো । গুলির সঙ্গে তুমি মিশে যেও না, এগুলির প্রতি খুশি বা অখুশি হওয়ারও দরকার নেই । দোলাচলের ফলে খুশি হওয়ার অর্থ যেমন এর সঙ্গে মিশে যাওয়া তেমনই অখুশি হওয়ার অর্থও তাই । সাধকের পক্ষে এ-বিষয়ে সতর্ক থাকা একটি অতি উত্তম পন্থা । তুমি শুধু খুশি বা অখুশি হবে না, ব্যাস এটুকুই করার । যেমন রোদ পড়লে, যদি রোদের উপর থেকে স্বাভাবিক মন সরে যায়, তখন ছায়ায় গিয়ে বসো । কিন্তু না রোদের বিরোধিতা করবে আর না ছায়ার প্রশংসা করবে । না কারোর সঙ্গে বিরোধ করবে না কারোর প্রশংসা করবে, এ হল সাধকের পক্ষে বিশেষভাবে অনুধাবন করার বিষয় ।</p>
<p class="Text">জ্ঞানযোগী, কর্মযোগী, ভক্তিযোগী—যে কোন সাধনপথের যোগী হোন না কেন, যে কোন পরিস্থিতিতেই তার প্রতি খুশি বা অখুশি না হওয়া যোগীমাত্রেরই কর্তব্য । যে পরমাত্মালাভ করতে চায় তার জন্য এটা খুবই জরুরি । যতই ভালো কিছু আসুক, যতই খারাপ কিছু আসুক, যতই আনুকূল্য আসুক যতই প্রতিকূলতা আসুক, এই দুইয়ের মধ্যে কোনটিতেই যে সুখী বা দুঃখিত হয় না সে পরমাত্মাকে লাভ করে আর যে সুখী বা দুঃখিত হয় সে সংসারে গমনাগমন করে অর্থাৎ জন্মায় এবং মরতে থাকে । </p>
<p class="Text">আনুকূল্য-প্রতিকূলতা তো সকলের জীবনেই আসবে । তিনি অর্থাৎ ভগবান শ্রীকৃষ্ণ যার সারথী সেই অর্জুনকে তিনি বলেন যে ভাই ! এ হল ‘<span class="char-style-override-2">শীতোষ্ণসুখদুঃখদাঃ</span>’ । একে তুমি সহ্য করে নাও —‘<span class="char-style-override-2">তাংস্তিতিক্ষস্ব</span>’ (গীতা ২ ।১৪) । আমি সব ঠিক করে দেব, তা কিন্তু বলেননি, সহ্য করতে বলেছেন । </p>
<p class="Text">রাগ (আসক্তি)-দ্বেষের বশীভূত হবে না । সঠিক আর বেঠিক মনে করে সুখী বা দুঃখিত হবে না । এসব নিয়ে চিন্তা করবে না । শেষে সবই ঠিক হয়ে যাবে । যতই অশান্তি হোক না কেন তুমি সুখী বা দুঃখিত হবে না । এগুলি আসবে-যাবে । এর  মন্ত্র হল—‘<span class="char-style-override-2">আগমাপায়িনোঽনিত্যান্</span>’ এটাই মনে মনে জপ করো যে, এগুলি আসবে যাবে, অনিত্য—এই ভাব নিয়ে জপ করো । ভালো-মন্দ যেমনই অশান্তি হোক না কেন এই হল সূত্র (মন্ত্র) হল</p>
<p class="Text">—‘<span class="char-style-override-2">আগমাপায়িনোঽনিত্যান্</span>’ এগুলি আসবে-যাবে আর অনিত্য । যতই অনুকূল পরিস্থিতি আসুক না কেন তা আসবে আবার যাবে । যতই প্রতিকূল পরিস্থিতি আসুক না কেন তা আসবে আবার যাবে । খুব সত্যি কথা । না অনুকূল পরিস্থিতি থাকে না প্রতিকূল পরিস্থিতি । শুধু জেনে রাখো যে এটা থাকার নয় । এর মধ্যে নতুন করে কিছু করার নেই । এবার এর জন্য খুশি হওয়াই বা কী আর অখুশি হওয়াই বা কী ? </p>
<p class="SHLOK-Black">ন প্রহৃষ্যেত্প্রিয়ং প্রাপ্য নোদ্বিজেৎপ্রাপ্য চাপ্রিয়ম্ । (গীতা ৫ ।২০)</p>
<p class="Text">প্রিয় এবং অপ্রিয়র প্রাপ্তিতে সুখ বা দুঃখ কেন হবে ? যতই ভালো সময় আসুক না কেন তা কখনও স্থায়ী নয়, কিন্তু তোমার স্থায়ীত্ব আছে ! কারণ তোমার সামনে অনুকূল এবং প্রতিকূল দুটি পরিস্থিতিই আসে আর যায়, তুমি কিন্তু চিরস্থির । তুমি একই রয়েছ । শুধু নিজের প্রতি একটু নজর রেখো । এই যে সব যাতায়াত করছে এগুলির সঙ্গে একাত্ম হবে না—তাহলেই মুক্তি । এগুলির সঙ্গে জড়িয়ে পড়াই হল বন্ধন । যাতায়াতকারী দোলাচলের সঙ্গে একাত্ম হয়ে যাওয়াই হল বন্ধন এবং একাত্ম না হওয়াই হল মুক্তি । কত সহজ সরল সোজা-সাপটা কথা ! </p>
<p class="Text">তোমরা বলো যে অনিচ্ছা সত্ত্বেও কখন যেন একাত্ম হয়ে পড়ি, অনুকূল বা প্রতিকূল পরিস্থিতির সঙ্গে মিশে যাই, — তাহলে এরও উপায় আছে । এর সঙ্গে মিশে গেলেও এই জ্ঞানটুকু তো থাকে যে এটা আলাদা আর আমরা আলাদা । এ কথা সত্যি কি না ? অশান্তি তৈরি হয় আবার শেষও হয়ে যায়, আসে আবার চলে যায় আর তুমি সেই এক ভাবেই থেকে যাও । তাহলে অশান্তি আর তুমি দুটো আলাদা হল কি না ? </p>
<p class="Text">আবার বলছ যে ‘আমরা এখন তো বুঝতে পারছি কিন্তু পরিস্থিতির মুখোমুখি হলে তখন আর সেসব মাথায় থাকে না । পরিস্থিতির সঙ্গে এক হয়ে যাই । পরে বুঝতে পারি যে এক হয়ে গিয়েছি ।’ তাহলে পরে বিচার করো যে আগেও আমরা এক হয়ে যাইনি শুধু এক হওয়াটা মেনে নিয়েছিলাম মাত্র । এগুলি আমাদের সঙ্গে ছিলই না, আমরা এর থেকে আলাদা, একথা চিন্তা করে চুপ করে থাকো । তাহলেই এগুলি শেষ হয়ে যাবে । প্রাপ্তির যে সুখ-দুঃখ তাকে সমাদর করার জন্যই তোমাদের অশান্তি যেতে চায় না । এগুলিকে মাথায় তুলো না । বলে দাও যে আমরা কখনও একাত্ম হইনি । তাহলেই চলে যাবে । যখনই মনে পড়বে তখনই নিজেকে নিজে বলবে যে না না, আমরা এক নই তো ।</p>
<p class="Text">যখন অশান্তি হয়, পরিস্থিতি অনুকূল বা প্রতিকূল হয়, তখন তো আবেগে ভেসে যাও আর সুখী অথবা দুঃখিত হয়ে পড়ো । আর যখন মনে পড়ে যে মিশে গেছি তখন চিন্তা করো যে হায় হায় মিশে গেলাম ! তাহলে যখন তার সঙ্গে মিশে যাচ্ছ সে সময় এই মিশে যাওয়াটা ছাড়তে পারছ না আবার যখন মিশছ না তখনও এই মিশে যাওয়ার চিন্তা ছাড়তে পারছ না । এই হল রোগ—দুই সময়েই তুমি একে ধরে রাখছ । বাস্তবে এর থেকে মুক্তি তো আপনা আপনিই হয় । পরিস্থিতি, বস্তু এরা তো তোমাকে মুক্ত করে দিচ্ছে কিন্তু তুমিই সেগুলিকে ধরে রেখে বলছ আমাদের অশান্তি থেকেই যায়, কিছুতেই যায় না । এইভাবে যে সময় দোলাচল থাকে না সেই সময়েও তোমরা দোলাচলকেই ধরে রাখো । যখন দোলাচল হয় তখন রাগ (আসক্তি)-দ্বেষ করে তার মধ্যে জড়িয়ে পড়ো আবার যখন দোলাচল (অশান্তি) থাকে না তখন তার চিন্তা করে তার মধ্যে জড়িয়ে পড়ো । এমন কোরো না । এমন করে কেন নিজেকে এর মধ্যে জড়িয়ে রাখো ?</p>
<p class="Text">ভগবান অর্জুনের রথের ঘোড়া হাঁকান, তার আজ্ঞা মানেন । তবু ভগবান অর্জুনকে তিরোষ্কার করেছেন —</p>
<p class="SHLOK-Black">ক্লৈব্যং মা স্ম গমঃ পার্থ নৈতত্ত্বযু্যপপদ্যতে ।</p>
<p class="SHLOK-Black">ক্ষুদ্রং হৃদয়দৌর্বল্যং  ত্যক্ত্বোত্তিষ্ঠ  পরন্তপ॥</p>
<p class="Text-Right">(গীতা ২ ।৩)</p>
<p class="Text">‘হে অর্জুন ! নপুংশকতার আশ্রয় নিও না, তোমাকে এটা মানায় না । হে পরন্তপ ! হৃদয়ের তুচ্ছ দুর্বলতাকে ত্যাগ করে যুদ্ধের জন্য প্রস্তুত হও ।’</p>
<p class="Text">অর্জুন চিন্তা করলেন যে এরা সবাই মারা গেলে, বংশে পাপের বৃদ্ধি হবে । পাপের বৃদ্ধির ফলে বর্ণসংকর জন্ম নেবে, ফলে পিতৃপুরুষদের পিণ্ডদান হবে না । এদের মারলে ঘোর পাপ হবে । ভগবান বললেন আরে, আগেই অত ভাবছ কেন ? এখনও তো কিছু হয়নি তাহলে মিছিমিছি চিন্তা করছ কেন ! যা হয়ে গেছে তার চিন্তা করলে বা যা হয়নি তার চিন্তা করলে অযথাই উড়োচিন্তাকে নিজের মাথায় বসিয়ে নেওয়া হয়,— এ যেন ছুটন্ত কোনো তীরকে সেধে বুক পেতে নেওয়া !  যা এখনও হয়নি অযথাই তার জন্য দুশ্চিন্তা করছ । তাহলে অশান্তি এলেও তার মধ্যে জড়িয়ে পড়লে আবার চলে গেলেও তার মধ্যে জড়িয়ে পড়লে । অশান্তি চলে যায়, থাকে না, কিন্তু নিজে তাকে ধরে বসে কাঁদতে থাকো । তাকে ধরবে কেন ? তা যদি চলেই গিয়ে থাকে তাহলে আনন্দ করো যে, শেষ পর্যন্ত চলে গেছে !</p>
<p class="Text">অশান্তির টিঁকে থাকার কোন ক্ষমতা নেই । কারোর জোয়ান বিবাহিত ছেলে মারা গেলে মনে সজোরে আঘাত লাগে । কিন্তু তার মরার সময় যে আঘাত লাগে, দ্বিতীয় বা তৃতীয় দিন সেরকম আঘাত লাগে না । কিন্তু কান্নাকাটি করে, মনে করে করে সেই শোককে বাঁচিয়ে রাখে । মনে পড়লে আবার কান্না করে এইভাবে একে বাঁচিয়ে রাখে । তাহলেও সেই হৃদয়ের আঘাত একদিন সেরে যায় । চিন্তা-শোক মরেই যায় । তুমি এদের ধরে রাখতেই পারবে না । আছে কারোর এত ক্ষমতা যে সেগুলিকে ধরে রাখে ? বছরখানেক পর সেগুলি এমনিই একেবারেই মরে যায় । তুমি তো রাখার অনেক চেষ্টা করলে, খুব কান্নাকাটি করলে, খুব একে ওকে শোনালে যে এরকম ছিল, সেরকম ছিল, সে চলে গেল । এত করে শোক পুষে রাখলে, তাও তা (সেই শোক) মরে গেল । পরিশ্রম করেও রাখতে পারলে না । অতএব এটি উপেক্ষা করো । মরে গেল তো কাজ শেষ । আর কিসের চিন্তা, কিসের কান্না ? তাহলে তখনই শান্তি পাবে । কিন্তু তাকে পুষলেও সে তো থাকার নয় । আমি যদি মিথ্যা বলি তাহলে বলো । তাহলে যা শেষ হবার ছিল, হয়েছে । ব্যাস কাজও শেষ । যা যাচ্ছে তার সঙ্গে আর এক হয়ে যেও না । কত সহজ কথা । আমার তো মনে হয় এখানে তোমরা যারা বসে আছ, তাদের মধ্যে কেউ এতটা নির্বল নও যে এই কথা মানতে পারবে না । তোমরা নিজেদের নির্বল মনে করলে তো আমার কিছু করার নেই । এটুকু তো জানো যে আমি প্রতারণা করি না বা তোমাদের সঙ্গে বিশ্বাসঘাতকতাও করি না । তাহলে আমার কথায় অবিশ্বাস করবে কেন ? যদি প্রতারণা হয় তাহলে বলো যে তোমার কথা মানার ফলে প্রতারিত হয়েছি । কোন ক্ষতি হলে বলো । কিন্তু মানলে লাভ হয় একথা তোমরাও মানো আর আমিও মানি । হয় নিজের বোঝার জন্য বিচার করো অথবা অপরের কথা মেনে নাও—এই দুটোর মধ্যে একটা করো । বুদ্ধির তীক্ষ্ণতার কোন প্রয়োজন নেই । তীক্ষ্ণতা সহায়ক হতে পারে কিন্তু বুদ্ধির শুদ্ধি (একনিষ্ঠতা) যতটা সহায়ক, ততটা নয় । বুদ্ধিতে জড়তা হোক বা বিক্ষেপ এতে কিছু যায় আসে না । কিন্তু বিষয়টি আমি বুঝব, লক্ষ্য যেন এদিকেই থাকে । </p>
<p class="Text">বাস্তবে নিজের মধ্যে কোন অশান্তিই নেই—এই হল সারকথা ।</p>


<p class="Page-Break"> </p>
<p class="Chapter-Heading" id="toc_marker-4">অক্রিয়তার দ্বারা পরমাত্মার প্রাপ্তি </p>
<p class="Text">পরমাত্মতত্ত্ব সমগ্র সংসারে পরিপূর্ণ হয়ে আছে—‘<span class="char-style-override-2">ময়া ততমিদং সর্বম্</span>’ (গীতা ৮ ।৪), ‘<span class="char-style-override-2">সমোঽহং সর্বভূতেষু</span>’ (গীতা ৯ ।২৯) । যদি কেউ একে লাভ করতে চায় তাহলে সে যেন সম্পূর্ণ চিন্তারহিত হয় । যে সর্বব্যাপক তাঁকে চিন্তা করা সম্ভবই নয় । চিন্তারহিত হয়ে গেলে স্বাভাবিকভাবেই আমরা পরমাত্মায় স্থিতিলাভ করি । তাই পরমাত্মা প্রাপ্তির বিশেষ সাধনা হল— কোন চিন্তা না করা, না পরমাত্মার, না সংসারের আর না অন্যকিছুর । সাধক যেখানে রয়েছে সেখানেই স্থির হয়ে যাবে, কারণ সেখানেই পরমাত্মা বিদ্যমান । কারণ ক্রিয়া হল তার জন্য যে দেশ, কাল, বস্তু ইত্যাদি থেকে সুদূরে । কিন্তু যে সব জায়গায়, সব সময়ে, সব বস্তুতে, সব ব্যক্তিতে, সব অবস্থাতে, সব পরিস্থিতিতে, সব ঘটনাতে রয়েছে তাঁর প্রাপ্তির জন্য ক্রিয়ার কী প্রয়োজন ? </p>
<p class="Text">নিশ্চুপ থাকা, শান্ত থাকা, কিছু না করা অনেক বড় সাধনা, যা অনেকেই জানে না । কিন্তু করার ফলে সংসারের প্রাপ্তি হয় আর কিছু না করার ফলে পরমাত্মার । সংসারের স্বরূপ হল ক্রিয়া (শ্রম) আর পরমাত্মার স্বরূপ হল অক্রিয়া (বিশ্রাম) । প্রত্যেক ক্রিয়ার সূচনা এবং সমাপ্তি থাকে কিন্তু অক্রিয়-তত্ত্ব অবিকল একইরকম থাকে । শুধু তাই নয়, সেই অক্রিয়-তত্ত্ব থেকেই যাবতীয় ক্রিয়াসকল উৎপন্ন হয় আর তার মধ্যে বিলীন হয়ে যায় । ক্রিয়ার ফলে শক্তি হ্রাস হয় আর অক্রিয়ার ফলে শক্তি সঞ্চয় হয় । তাই সাধক প্রত্যেক ক্রিয়ার সূচনায় এবং সমাপ্তিতে শান্ত (চিন্তাশূন্য) হয়ে যাবে । প্রথমে শান্ত হয়ে শুনলে শোনা কথা ভালোভাবে বুঝতে পারবে, পড়লে পাঠ্যবস্তু ভালো বুঝতে পারবে । অবশেষে শান্ত হয়ে গেলে শ্রব্য এবং পাঠ্যবস্তু ধারণ করার শক্তি আসবে । ক্রিয়ার ফলে বিষমতা আসে আর অক্রিয়ার ফলে হয় সমতা । তাই ক্রিয়ায় দুজন মানুষও এক সমান হতে পারে না, কিন্তু অক্রিয়ার ফলে লক্ষ-কোটি মানুষ এক হয়ে যায় । বিদ্বান হোক বা মূর্খ, ধনী হোক বা নির্ধন, রোগী হোক বা নিরোগী, দুর্বল হোক বা বলবান, যোগ্য হোক বা অযোগ্য, কিছু না করার ফলে সবাই এক হয়ে যায়, সকলেই পরমাত্মাতে স্থিতিলাভ করে । এর তাৎপর্য হল কিছু চিন্তা করলেই সংসারে স্থিতিলাভ হবে আর চিন্তা না করলে পরমাত্মায় স্থিতিলাভ হবে । বাস্তবে আমরা পরমাত্মাতেই স্থিত হয়ে আছি, কিন্তু চিন্তার ফলে এর আভাস পাই না । তাই গীতায় ভগবান বলছেন—</p>
<p class="SHLOK-Black">  শনৈঃ   শনৈরুপরমেদ্বুদ্ধ্যা     ধৃতিগৃহীতয়া ।</p>
<p class="SHLOK-Black">আত্মসংস্থং মনঃ কৃত্বা ন কিঞ্চিদপি চিন্তয়েৎ ॥</p>
<p class="Text-Right">(৬ ।২৫) </p>
<p class="Text">‘ধৈর্যযুক্ত বুদ্ধির দ্বারা মনকে সংসার থেকে তুলে নিয়ে পরমাত্মাতে সম্যক্ভাবে স্থাপন করে আর কিছু চিন্তা কোরো না ।’</p>
<p class="Text">এর অর্থ হল সাত্বিক বুদ্ধি এবং সাত্বিক ধৃতির দ্বারা ক্রিয়া এবং বস্তুসর্বস্ব সংসার থেকে ধীরে ধীরে বিচ্ছিন্ন হবে । ব্যস্ত হবে না, কারণ অস্থিরতার মধ্যে সাধনা ভালোভাবে হয় না । এক সচ্চিদানন্দ ভগবান ব্যতীত আর কিছুই নেই—একথায় নিশ্চিত হয়ে আর কিছু চিন্তা করবে না । পরমাত্মা স্বতঃই স্বাভাবিকভাবে সদ্ঘন, চিদ্ঘন এবং আনন্দঘন । ‘ঘন’ কথার অর্থ হল ভরাট বা পরিপূর্ণ । যেমন পাথর বা কাঁচ পুর্ণ হয় তাই এর মধ্যে কিছু বিঁধতে পারে না । কিন্তু পরমাত্মা পাথর বা কাঁচ থেকে অনেক বেশি ভরাট । কারণ কাঁচ বা পাথরে অগ্নি প্রবেশ করতে পারে, কিন্তু পরমাত্মার মধ্যে কোন বস্তুই প্রবেশ করতে পারে না । সাধক এমন চিরপূর্ণ পরমাত্মার চিন্তা করলে উল্টে তাঁর থেকে আরও দূরে চলে যায় ! তাই সে যেখানে আছে সেখানেই (নিদ্রা-আলস্য ত্যাগ করে) অন্তরে-বাহ্যে নীরব, শান্ত হওয়ার স্বভাব তৈরি করা উচিত । এটি খুবই সহজ এবং উৎকৃষ্ট সাধনা । এর ফলে পরম শান্তি পাওয়া যাবে এবং পাপ-তাপ সব ধুয়ে মুছে যাবে ।</p>
<p class="Text">বিচ্ছিন্ন হওয়ার অর্থ হল রাগ (আসক্তি)-দ্বেষ, হর্ষ-শোক, সুখ-দুঃখ ইত্যাদি দ্বন্ধ না থাকা । যেমন রাস্তায় চলতে গিয়ে দেখা যায় কোথাও পাথর পড়ে থাকে, কোথাও কাঠ পড়ে থাকে, কোথাও কাগজ পড়ে থাকে কিন্তু তার ফলে আমাদের কিছু যায়-আসে না তেমনই কোন ক্রিয়া এবং বস্তুর সঙ্গে আমাদের যেন কোন সম্বন্ধ না থাকে— ‘<span class="char-style-override-2">নৈব তস্য কৃতেনার্থো নাকৃতেনেহ কশ্চন</span>’ (গীতা ৩ ।১৮) । সে সব থেকে তটস্থ থাকা উচিত ।  তটস্থ থাকাটাও একটা বিদ্যা । সাধক তটস্থ থেকে সব কর্ম করলে সংসার থেকে বিচ্ছিন্ন হয়ে যায় । সংসারে লাভ হোক, লোকসান হোক, সমাদর হোক, নিরাদর হোক, সুখ হোক, দুঃখ হোক, প্রশংসা হোক, নিন্দা হোক সেসব বিষয়ে তটস্থ থাকলে পরমাত্মার প্রাপ্তি হয়ে যায় । যদি সে এর মধ্যে রাগ (আসক্তি)-দ্বেষ, হর্ষ-শোক, সুখ-দুঃখ করে তাহলে ভোগ হবে, যোগ হবে না । ভোগীর কখনও কল্যাণ হয় না । তাই তুলসীদাসজী মহারাজ বলেছেন—</p>
<p class="SHLOK-Black">  তুলসী  মমতা  রাম  সোঁ,  সমতা  সব সংসার । </p>
<p class="SHLOK-Black">রাগ ন রোষ ন দোষ দুখ, দাস ভয়ে ভব পার ॥ </p>
<p class="Text-Right">(দোহাবলী ৯৪)</p>
<p class="Text">গীতায় রয়েছে—</p>
<p class="SHLOK-Black"> আরুরুক্ষোর্মুনেের্যাগং কর্ম কারণমুচ্যতে ।</p>
<p class="SHLOK-Black"> যোগারূঢ়স্য  তসৈব  শমঃ কারণমুচ্যতে ॥</p>
<p class="Text-Right">(৬ ।৩)</p>
<p class="Text">‘যে যোগে (সমতা) আরূঢ় থাকতে চায়, এমন মননশীল যোগীর জন্য  কর্তব্য-কর্মের পালনকে কারণ বলা হয়েছে এবং সেই যোগারূঢ় মানুষের শম (শান্তি) পরমাত্মাপ্রাপ্তির কারণ হিসাবে বলা হয়েছে ।’</p>
<p class="Text">শম (শান্তি)-এর অর্থ হল কিছু না করা । যতক্ষণ ‘কর্মের’ সঙ্গে সম্বন্ধ রয়েছে, ততক্ষণ প্রকৃতির সঙ্গে সম্বন্ধ রয়েছে এবং যতক্ষণ প্রকৃতির সঙ্গে সম্বন্ধ রয়েছে ততক্ষণ অশান্তি, দুঃখ, জন্ম-মরণ রয়েছে । প্রকৃতির সঙ্গে সম্বন্ধ ‘অ-কর্ম’-র দ্বারা মিটবে । কারণ ক্রিয়া এবং পদার্থ দুটোই প্রাকৃতিক । চেতন-তত্ত্বের মধ্যে না আছে ক্রিয়া না আছে পদার্থ । ক্রিয়া অনিত্য, অক্রিয়া নিত্য । ক্রিয়ার আরম্ভ এবং সমাপ্তি আছে, কিন্তু অক্রিয়া নিত্য-নিরন্তর একইরকম থাকে । তাই পরমাত্মাপ্রপ্তির জন্য ‘শম’ অর্থাৎ কিছু না করাই মূল কারণ । হ্যাঁ, তবে যদি এই শান্তির উপভোগ করো তাহলে কিন্তু পরমাত্মার প্রাপ্তি হবে না । ‘আমি শান্ত’— এইভাবে শান্তির অহংকার হলে আর ‘খুব শান্তিতেই আছি’ এই ধারণা জন্মালে শান্তির উপভোগ করা হয় । এই কারণে শান্তির সঙ্গে ব্যক্তি সত্তাকে এক কোরো না, বরং মনে করো যে শান্তি স্বতঃই বিরাজমান । শান্তির উপভোগ করলে শান্তি থাকবে না, বরং অশান্তি এসে পড়বে অথবা ঘুম এসে পড়বে । উপভোগ না করলে শান্তি স্বতঃই থাকবে । বিনা ক্রিয়া এবং অভিমানে যে শান্তি, সেটাই ‘যোগ’ । কারণ সেই শান্তির কোন কর্তা বা ভোক্তা নেই । যেখানে কর্তা বা ভোক্তা থাকে সেখানেই ভোগ থাকে । ভোগের ফলে সংসারে স্থিতিলাভ হয় । </p>
<p class="Text">সপূর্ণ ক্রিয়া এবং বস্তুসকল সংসারের এবং সংসারের জন্য । তাই কর্মযোগী এগুলিকে নিজের বলে মনে না করে এগুলিকে সংসারের সেবায় নিযুক্ত করে । সেবায় নিযুক্ত করার ফলে সে ক্রিয়া এবং বস্তুরূপ সংসার থেকে বিচ্ছিন্ন হয়ে যায় । প্রকৃতি শ্রমরূপী এবং পরমাত্মাতত্ত্ব বিশ্রামরূপী । তাই জ্ঞানযোগী ক্রিয়া এবং বস্তু থেকে বিচ্ছিন্ন হয়ে বিশ্রামকেই স্বীকার করে । বিশ্রামকে স্বীকার করার অর্থ হল নিজের যে চিন্ময় সত্তামাত্র স্বরূপ, তার মধ্যে স্বতঃসিদ্ধ স্থিতির অনুভব করা । কিন্তু ভক্তিযোগী ভগবদাশ্রয়কে স্বীকার করে অর্থাৎ নিজের চিন্ময় সত্তামাত্র স্বরূপ যার অংশ, সেই ভগবানের আশ্রয়কে স্বীকার করে । সেবা এবং বিশ্রামের দ্বারা মুক্তিলাভ হয় তথা ভগবদাশ্রয়ের দ্বারা প্রেমলাভ হয় । </p>
<p class="Text">যে সর্বব্যাপক তার প্রাপ্তি কোন ক্রিয়ার দ্বারা সম্ভব নয়, এই হল সিদ্ধান্ত । ক্রিয়া করা মাত্রই আমরা তার থেকে বিচ্ছিন্ন হয়ে যাই । যদি আমরা কোন ক্রিয়া না করি তাহলে সেই পরমাত্মাতেই স্থিতি হবে । তাই সাধকের চলতে-ফিরতে, উঠতে-বসতে সবসময় শান্ত থাকার স্বভাব আয়ত্ত করা উচিত ।</p>


<p class="Page-Break"> </p>
<p class="First-End-Page" id="toc_marker-5" xml:lang="en-GB">শেষ পাতা</p>


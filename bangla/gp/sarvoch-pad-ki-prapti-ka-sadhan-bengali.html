
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">সর্বোচ্চ পদপ্রাপ্তির সাধনা</p>
<p class="Title-Page---Book-Name-Hindi">सर्वोच्चपदकी प्राप्तिका साधन - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রী রামসুখদাসজী মহারাজ<span class="char-style-override-1"></span></p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Chapter-Heading" id="toc_marker-2">সর্বোচ্চ পদপ্রাপ্তির সাধনা </p>
<p class="Sub-Heading" xml:lang="en-US">প্রাপ্ত সামর্থের সদ্ব্যবহার </p>
<p class="Text">ভেবে দেখুন ! ধন-সম্পদাদি পদার্থে যে সুখ মনে হয় এবং আমরা যে এর দ্বারা সুখের আশা করে থাকি, এর মধ্যে কি আদৌ সম্পূর্ণ সুখ আছে ? এগুলির দ্বারা কি কখনই দুঃখ হয়-ই না ? এগুলি কি সর্বদা সঙ্গে থাকবে ? এগুলি থাকাকালীন দুঃখ কি হয়-ই না ? এমন হতেই পারে না, বরং এই পদার্থগুলির দ্বারা— এগুলিকে নিজের মনে করার ফলে লোভের মতো নরকের দ্বার স্বরূপ ভয়ঙ্কর দোষ উৎপন্ন হয়, যা জীবদ্দশায় আগুনের মতো জ্বালায় আর মরণের পর সর্প ইত্যাদি দুঃখময়ী যোনিতে তথা চরম যন্ত্রণাময় নরকে নিয়ে যায় ।</p>
<p class="Text">ভেবে দেখুন ! আপনি নিজের আত্মীয় এবং অন্যান্য প্রাণীদের কাছে সুখের আশা করেন, তারা নিজেরা কি সবাই সুখী ? কখনো কি তারা দুঃখভোগ করে না ? এরা কি সবাই সকলের মনমতো হয় ? তারা কি সবাই আপনার সঙ্গে থাকে ? থাকতে কি চায় ? তারা কি আদৌ আপনার সঙ্গে থাকতে পারবে ? প্রথম জীবনের সাথীরা কি আজ আপনার সঙ্গে রয়েছে ? তাদের মন এবং শরীরে কি পরিবর্তন হয়নি ? তাদের মধ্যে কারও মনেও কি কোন ধরণের অভাববোধ হয় না ? তারা কি সর্বদা-সর্বকালের জন্য পরিপূর্ণ হয়েই রয়েছে ? তারা কি কখনও কারোর কাছে কিছু চায় না ? অন্তত আপনার কাছে তো কিছু চায় না ? ভাবুন ! যে অপরের কাছে নিজের জন্য কিছু চায়, সে কি অপরের চাহিদা পূরণ করতে পারে ? নিজের সুখের প্রত্যাশী কি কখনও অপরকে সুখী করতে পারে ? </p>
<p class="Text">মনে রাখবেন ! প্রতি মুহূর্তে প্রত্যেকেরই বিয়োজন হচ্ছে । আয়ু প্রতি মুহূর্তে ক্ষয় হয়ে চলেছে । মরণ প্রতি মুহূর্তে সন্নিকট হচ্ছে । এগুলি কি বিচারের দ্বারা দেখা যায় না ? যদি বলেন যে ‘হ্যাঁ, দেখা যায় !’ তাহলে ভালোভাবে দেখেন না কেন ? আর কবে দেখবেন ? কিসের জন্য অপেক্ষা করছেন ?  এই মোহগর্তে পড়ে থাকলে কি নিজের হিত (মঙ্গল) মনে হয় ? যদি না হয়, তাহলে আপনার হিত কে করবে ? কার ভরসায় নিশ্চিন্ত হয়ে বসে রয়েছেন ? এভাবে আর কতদিন চলবে ? কখনও ভেবেছেন, নয়তো আর কবে ভাববেন ? আপনার প্রকৃত সাথী কে ? এই শরীর, যাকে আপনি আপনার বলে দাবী করেন আবার ’আমি’ও বলে ফেলেন, এ কি আপনার ইচ্ছা মতো নিরোগ থাকবে ? যেরকম চাইবেন, সেরকম কাজে লাগবে ? কখনও না মরে, চিরকাল সঙ্গে থাকবে ? এই দিকে কখনও কি বিবেকের চোখ দিয়ে চেয়ে দেখেছেন ? করে আর দেখবেন ? এই বিষয়ে কি চিরকাল অপরিচিত হয়েই থাকবেন ? এটা কি খুব একটা বুদ্ধিমানের মতো কাজ হবে ? এর পরিণাম কি অন্য কেউ ভোগ করবে ?</p>
<p class="Text">সচেতন হোন ! প্রথমে আপনি যে সব পদার্থ এবং আত্মীয়-স্বজনের সঙ্গে ছিলেন তারা সবাই কি এখনও রয়েছে ? এবং আজ যারা আপনার সঙ্গে রয়েছে তারাও কি চিরকাল থাকবে ? তাদের সবার পক্ষে কি চিরকাল আপনার সঙ্গে থাকা আদৌ সম্ভব ? একটু মন দিয়ে বিচার করুন । </p>
<p class="Text">যদি আপনি ঠিকমতো বিচার করেন তাহলে বুঝতে পারবেন যে, কেবলমাত্র পরম কৃপাময় পরমাত্মাই আছেন যিনি চিরকাল সঙ্গে থাকবেন । অতএব আপনার তাঁর চরণেই শরণাগত হওয়া উচিত ।</p>
<p class="Text">১. পরমাত্মার মধ্যে নিত্যসিদ্ধ একান্ত আপনভাব রয়েছে, কেবল জীব সে কথা ভুলে গেছে । </p>
<p class="Text">২. পরমাত্মার কখনও বিচ্ছেদ সম্ভবই নয় ।</p>
<p class="Text">৩. পরমাত্মা কখনও জীবকে ছাড়তেই পারবেন না ।</p>
<p class="Text">৪. পরমাত্মার মধ্যে কেবল আনন্দ আর আনন্দ, দুঃখ নামমাত্রও নেই ।</p>
<p class="Text"> </p>
<p class="Text">১. সংসারের মধ্যে এই আপনভাব লেশমাত্র নেই, কেবল জীবের ভুলবশত তা মনে হয় ।</p>
<p class="Text">২. সংসারের সঙ্গে কখনও সংযোগ থাকতেই পারে না । </p>
<p class="Text">৩.  সংসার জীবের সঙ্গে কখনও থাকতেই পারবে না ।</p>
<p class="Text">৪. সংসারের মধ্যে কেবল দুঃখ আর দুঃখ, আনন্দ নামমাত্র নেই ।</p>
<p class="Text">লক্ষ্য করুন ! এই জীব পরমাত্মারই অংশ —‘<span class="char-style-override-2">মমৈবাংশঃ</span>’ (গীতা ১৫ ।৭) ‘<span class="char-style-override-2">ঈশ্বর অংস জীব অবিনাসী</span>’ (শ্রীশ্রীরামচরিতমানস) । পরমাত্মা সর্বোত্তম, তাঁর অংশ হওয়ার ফলে জীব নিজের নিম্ন স্থিতি মেনে নিতে পারে না । সে কখনই নীচে থাকতে চায় না । সর্বোত্তমের লক্ষ্যে সে নিরন্তর উৎসাহিত । সে নিজেকে সর্বোচ্চ পদে আসীন করার জন্য উৎসুক হয়ে থাকে । কারণ সে পরমাত্মার অংশ আর পরমাত্মা সর্বোচ্চ, তাই সেও নিরন্তর উপরে উঠতে চায় । যে ক্ষেত্রে থাকুক না কেন সেখানেই সে উচ্চপদে আসীন হতে চায় । </p>
<p class="Text">উচ্চপদে আসীন হওয়ার জন্য দুটি বিষয়ের প্রতি লক্ষ্য রাখতে হবে, তাহলেই শীঘ্র উপরে ওঠা সম্ভব । প্রথমত—‘করা’, দ্বিতীয়ত —‘হওয়া’, যেমন আমরা ব্যবসা করি এবং তার মধ্যে লাভ-লোকসান হয় । অতএব এই করা বা ক্রিয়ার প্রতি সবসময় সাবধান থাকতে হবে, যার দ্বারা পতন হতে পারে এমন কাজ করবই না । আর হওয়ার মধ্যে সমসময় প্রসন্ন থাকবেন । যা কিছু হচ্ছে তা আমাদের পূর্বের সঞ্চিত কর্মের ফলাফল এবং এটাই প্রভুর মঙ্গলময় বিধান । এই ধারণা তখনই দৃঢ় হবে যখন আমাদের দৃষ্টি আমাদের লক্ষ্যে স্থির হবে । এমন যারা করে তাদের উন্নতি অবশ্যম্ভাবি, তারা অবশ্যই উন্নতি করে —এটাই নিয়ম । পতনের কারণ হল — আমরা কাজ করার সময় সাবধান হই না আর তার ফলে যা হয়, তা —ভালো হলে খুশি হই আবার খারাপ হলে দুঃখ পাই ।</p>
<p class="Text">করার সময় প্রতিমুহূর্তে সাবধান থাকবেন । সাবধান থাকার অর্থ হল যা করার যোগ্য নয় তা করবেন না এবং যা আপনার পক্ষে করা সম্ভব নয় তা নিয়ে বৃথা চিন্তা করবেন না । শাস্ত্রবিরুদ্ধ, লোকমর্যাদা-বিরুদ্ধ কাজ কখনই করবেন না, এরই সঙ্গে ধন, মান, বড়াই, পদ, অধিকার ইত্যাদি, যেগুলি অর্জনের ইচ্ছা আমাদের থাকলেও কিন্তু যা অর্জন করা আমাদের পক্ষে সম্ভব নয়, সেগুলি পাওয়ার চিন্তাও করবেন না । অ-কর্মের চিন্তা ত্যাগ করলে এবং যা হওয়া সম্ভব নয় তার চিন্তা ছেড়ে দিলে আবশ্যক কর্মের জন্য শক্তি, যোগ্যতা এবং উৎসাহ আপনা হতেই চলে আসে । গীতায় ভগবান অর্জুনকে এই কথাই বলেছেন —‘<span class="char-style-override-2">কর্মণ্যেবাধিকারস্তে মা ফলেষু কদাচন ।</span>’ (২ ।৪৭) —‘কর্মে তোমার অধিকার আছে, ফলে বিন্দুমাত্রও নেই ।’ অতএব মানুষের ফলাসক্তি ত্যাগ করেই কর্ম করা উচিত । </p>
<p class="Text">যে কর্মে নিজের স্বার্থত্যাগ এবং অপরের হিতাকাঙ্ক্ষা থাকে তা-ই হল প্রকৃত কর্তব্য কর্ম । যে কর্ম স্বার্থ-বুদ্ধিযুক্ত তা কর্তব্য নয়, কেবলমাত্র কর্ম তো কর্মাধিকাররহিত পশু-পক্ষী আদি নিম্নযোনিতেও দেখা যায় । তাহলে মানব-জীবনের স্বার্থকতা কোথায় ! অতএব মানুষের নিজের স্বার্থত্যাগ করে অপরের সুখের জন্য চেষ্টা করা উচিত । সুখের চেয়েও আমাদের দৃষ্টি অপরের  হিতসাধনের দিকে থাকা উচিত । নীতিকার বলেছেন—</p>
<p class="SHLOK-Black">সন্তোষস্ত্রিষু  কর্তব্যঃ স্বদারে ভোজনে ধনে ।</p>
<p class="SHLOK-Black">  ত্রিষু  চৈব ন কর্তব্যঃ স্বাধ্যায়ে জপদানয়োঃ ॥</p>
<p class="Text">অর্থাৎ স্ত্রী, ভোজন এবং ধন সম্পর্কে সন্তুষ্ট থাকা উচিত কারণ এগুলি পূর্বজন্মের কর্মফলস্বরূপ মানুষ লাভ করে থাকে । স্বাধ্যায়, জপ এবং দানে সন্তুষ্ট হওয়া উচিত নয় কারণ সেগুলি নতুন কর্ম । এগুলি নিয়ে কেউ যদি সন্তুষ্ট হয়ে যায় তাহলে সে কর্তব্য থেকে সরে যাবে । অতএব কর্তব্য-কর্মে সবসময় তৎপর থাকা উচিত । </p>
<p class="Text">ধন-সম্পত্তি ইত্যাদির বিষয়ে নীতি-শাস্ত্র আমাদের সন্তুষ্ট থাকতে বলেছে । এই কথার অর্থ হল আমরা যেন আর্থিক বিষয়ে সন্তুষ্ট থাকি—যতটুকু অর্থ আমাদের আছে, তা নিয়ে যেন আমাদের মনে কখনও অতৃপ্তির ভাব না আসে, কিন্তু কর্তব্যকর্মের অনুষ্ঠানে কখনও যেন আমাদের কোনো রকমের ত্রুটি না হয় । </p>
<p class="Text">প্রাকৃতিক নিয়মানুযায়ী মানুষ যে কর্মে আগ্রহী হয় সেই কর্ম সে তৎপরতার সঙ্গে করে আর তৎপর মানুষের উন্নতি অবশ্যম্ভাবী । </p>
<p class="Text">আজ দেশের চারিদিকে যে বেকারত্ব আমরা দেখতে পাচ্ছি তার অনেকগুলি কারণের মধ্যে অন্যতম কারণ হল মানুষ নিজের কর্তব্যকর্মের প্রতি বিমুখ । যদি সে উত্তম কর্মে সবসময় লেগে থাকে, শৌখীনতা, বিলাসিতা ত্যাগ করে যদি সাধারণ জীবনযাত্রা নির্বাহ করে, অপরের কল্যাণে আপন বস্তু এবং সামর্থ নিয়োগ করে, অপরের অধিকার রক্ষা করে, অপরের স্বত্ব যাতে নিজের ভাগে না আসে সেদিকে সতর্ক থাকে, অপরের অধিকার থেকে যদি তাকে বঞ্চিত না করে এবং দক্ষতার সঙ্গে নিজের কর্তব্যকর্ম করে যায় তাহলে কখনই তাকে বেকারত্বের জ্বালা ভোগ করতে হয় না । এই যে অনেকে বলে ‘কপালে যা আছে তা হবেই’, এর মানে কিছু না করে বসে থাকা নয় বরং ফলাফল সম্পর্কে চিন্তামুক্ত হওয়াকেই বোঝায়, সুতরাং কখনই কর্তব্যকর্মে বিন্দুমাত্র ত্রুটি করলে হবে না । এইভাবে নিষ্ঠাসহ যে কাজ করবে তার জাগতিক এবং পারমার্থিক— উভয়প্রকার উন্নতি হবেই । কিন্তু এই দুইয়ের মধ্যে একটি পার্থক্য আছে । জাগতিক উন্নতির জন্য নিষ্ঠাসহ কাজ করলেও কর্মীর মধ্যে কর্মক্ষমতা এবং কুশলতা বৃদ্ধি পেলেও ধন-সম্পত্তি, মান-সম্মান, সমাদর ইত্যাদিও যে বৃদ্ধি পাবে তার কোন নিশ্চয়তা নেই  কারণ এগুলি সবই প্রারব্ধের অধীনে । অন্যদিকে পারমার্থিক সাফল্যের জন্য চেষ্টারত মানুষ নিশ্চিত সাফল্যলাভ করে । অর্থাৎ তার মধ্যে প্রেম, বোধ, শান্তি, উৎসাহ তথা প্রমাদ-আলস্য ত্যাগ এবং কর্মকুশলতা ইত্যাদি গুণের স্ফুরণ হয় এবং তার দ্বারা তৎপরতার সঙ্গে কর্মসাধনও হয়ে থাকে, কারণ এগুলি তার নিজস্ব বস্তু । </p>
<p class="Text">এই দুইয়ের মধ্যে এই পার্থক্য কেন ? এর কারণ হল এই মানবদেহ আমরা পরমাত্মালাভের জন্যই পেয়েছি । তাই পারমার্থিক উন্নতিকামী ব্যক্তি নিষ্ঠাসহ কর্ম করলে অবশ্যই তা লাভ করতে পারবে । হ্যাঁ, এবার কথা হল সে যদি কোন চেষ্টাই না করে তাহলে তো  কী করে লাভ করা সম্ভব ! অন্যদিকে জাগতিক বস্তু প্রাপ্তির ক্ষেত্রে প্রারব্ধটাই (ভাগ্য) প্রধান । প্রারব্ধ যদি অনুকূল হয় তাহলে বস্তুলাভ হবে, কিন্তু চেষ্টা করলেই যে লাভ হবে—তার কোন নিশ্চয়তা নেই । এর অর্থ হল —পরমার্থ (আধ্যাত্ম) লাভের ক্ষেত্রে নিষ্ঠার প্রাধান্য রয়েছে এবং জাগতিক বস্তুলাভের ক্ষেত্রে প্রারব্ধের প্রাধান্য রয়েছে । অতএব মানুষের কখনই আলস্য-প্রমাদে সময় নষ্ট করা উচিত নয় তথা সবসময় জপ, স্বাধ্যায়, শাস্ত্রের মনন এবং সকলের হিতাকাঙ্ক্ষা করা উচিত ।</p>
<p class="Text">সকলের হিতাকাঙ্ক্ষার ফলে সকলেরই হিতসাধন হয়ে থাকে কিন্তু স্থূলবুদ্ধির মানুষেরা একথা বিশ্বাস করতে চায় না । স্থূল বস্তু একপেশে হয়, কিন্তু সুক্ষ্ম বস্তু হয় সর্বব্যাপক তা সর্বত্র ছড়িয়ে পড়ে । বিচার সূক্ষ্ম হয় অতএব সকলের হিতাকাঙ্ক্ষা মনে আসার ফলে তেমনই পরিমণ্ডল তৈরি হয় যার  ফলে সকলেই সুখী হয়! তাই ভগবান বলছেন —‘<span class="char-style-override-2">তে প্রাপ্নুবন্তি মামেব সর্বভূতহিতে রতাঃ ॥</span>’ (গীতা ১২ ।৪)—‘যে সকলের হিতাকাঙ্ক্ষী সে পরমাত্মাকে লাভ করে ।’ যার অন্তরে রাগ (আসক্তি)-দ্বেষের পরিবর্তে সকলের জন্য মঙ্গলকামনা থাকে, সে সমষ্টির সঙ্গে একাত্ম হয়ে যায় । </p>
<p class="Text">গীতায় ভগবান বলেছেন —‘<span class="char-style-override-2">সুহৃদং সর্বভূতানাং জ্ঞাত্বা মাং শান্তিমৃচ্ছতি॥</span>’ (গীতা ৫ ।২৯) ‘আমায় (ভগবান) প্রাণীমাত্রের সুহৃদ বলে যে জানে, সে শান্তিলাভ করে ।’ এমন স্থিতিতে যে সকলের মঙ্গলকামনা করে, যে সকলের  হিতাকাঙ্ক্ষা করে, অর্থাৎ যে ‘<span class="char-style-override-2">সর্বে ভবন্তু সুখিনঃ</span>’ — প্রত্যেকে সুখী হোক, ‘<span class="char-style-override-2">সর্বে সন্তু নিরাময়াঃ</span>’—প্রত্যেকে আরোগ্যলাভ করুক, ‘<span class="char-style-override-2">সর্বে ভদ্রাণি পশ্যন্তু</span>’—সকলের মঙ্গল হোক, ‘<span class="char-style-override-2">মা কশ্চিদ্ দুঃখভাগ্ ভবেৎ</span>’—কেউ যেন কিঞ্চিৎ মাত্রও দুঃখিত না হয়—এমন যার মনোভাব, তার সঙ্গে সেই প্রাণীমাত্রের সুহৃদ ভগবানের একাত্মতা হয়ে যায় । পরমাত্মার ভাবনার সঙ্গে একাত্ম হওয়ার ফলে সহজেই পরমাত্মার সঙ্গে সে অভিন্ন হয়ে যায় । কিন্তু যদি সে অহংকারী হয় তাহলে এই শক্তিলাভ করা সম্ভব হবে না । </p>
<p class="Text">শাস্ত্রের আদেশ হল —দেবতার আরাধনা দেবতা হয়েই করবে —‘<span class="char-style-override-2">দেবো ভূত্বা যজেদ্ দেবম্</span>’ । একইভাবে যদি মন্ত্র সিদ্ধ করতে হয় তাহলে মন্ত্রকে নিজের মধ্যে ন্যাসের দ্বারা নিজেকেই মন্ত্ররূপ হয়ে যেতে হবে । এইভাবেই যে সকলের মঙ্গলকামনা করে সে অনায়াসেই পরমাত্মাতত্ত্বকে লাভ করতে পারে । অতএব সকলের হিতাকাঙ্ক্ষায় তৎপর থাকাই পরমাত্মাকে লাভ করার সবচেয়ে উত্তম এবং সরল উপায় । </p>
<p class="Text">শ্রীশ্রীরামচরিতমানসে শ্রীগোস্বামীজী মহারাজ বলছেন—</p>
<p class="SHLOK-Black">সুর নর মুনি সব কৈ য়হ রীতি ।</p>
<p class="SHLOK-Black">স্বারথ  লাগি করহিঁ সব প্রীতি ॥</p>
<p class="Text-Right">(কিস্কিন্ধ্যাকাণ্ড ১১ ।১)</p>
<p class="SHLOK-Black">          স্বারথ  মীত  সকল  জগ  মাহীঁ ।</p>
<p class="SHLOK-Black">          সপনেহুঁ  প্রভু পরমারথ  নাহীঁ ।।</p>
<p class="SHLOK-Black">          হেতু   রহিত    জগ  উপকারী ।</p>
<p class="SHLOK-Black">          তুম্হ তুম্হার সেবক অসুরারী ॥</p>
<p class="Text-Right">(উত্তরকাণ্ড ৪৬ ।৩)</p>
<p class="Text">‘দুজনাই কেবল নিঃস্বার্থভাবে আমাদের হিতসাধন করতে পারে একজন আপনি নিজে (ভগবান) এবং অপরজন আপনার ভক্ত ।’ অতএব নিঃস্বার্থভাবে হিতসাধনের ভাবনাকারী জীব ভগবানের সমগোত্রীয় হয়ে যায় । তত্ত্বতঃ সকলেই তাঁর সমগোত্রীয় কিন্তু স্বার্থবশত জড়বস্তুর আশ্রয় নেওয়ার ফলে  জীব নিম্নকোটির হয়ে গেছে । মহাত্মাগণ বলেছেন—</p>
<p class="SHLOK-Black">চাহ  চূহড়ী  রামদাস  সব  নীচ মেঁ   নীচ ।</p>
<p class="SHLOK-Black">তু তো কেবল ব্রহ্ম থা, চাহ ন হোতী বীচ ॥</p>
<p class="Text">বাসনার ফলে জীব নীচগামী হয়ে গেছে ।  কোনো এক কবি বলেছেন —‘<span class="char-style-override-2">হৈ শ্রেষ্ঠ সে ভী শ্রেষ্ঠ তূ, পর চাহ করকে ভ্রষ্ট হৈ।</span>’ অতএব আমাদের সকলেরই বাসনা ত্যাগ করা উচিত । </p>
<p class="Text">ব্যবসায়ীদের লাভের প্রতিই দৃষ্টি থাকে, লোকসানের প্রতি থাকে না । যদি নশ্বর বস্তু নিজের জন্য নির্বাচন করো তাহলে সময়মতো সেই বস্তুর তো নাশ হবেই উপরন্তু তা ভোগ করার জন্য তোমারও অধোগতি হবে । তাকেই যদি অন্যের সেবায় কাজে লাগাও তাহলে সেই বস্তুও সার্থক হবে আবার তোমার নিজেরও কল্যাণ হবে । সাংসারিক যাবতীয় বস্তু একদিন তোমার কাছ থেকে সরে যাবে । শেষকালে সব বস্তুই তোমার থেকে বিযুক্ত হবে । অতএব সেগুলি যদি অপরের সেবায় লাগানো হয় তাহলে নশ্বর বস্তু থেকেও অমরত্বলাভ করা সম্ভব—‘<span class="char-style-override-2">মর্ত্যেনাপ্নোতি মামৃতম্ ॥</span>’ (ভাগবত ১১ ।২৯ ।২২) । কেবলমাত্র বস্তুর বাহ্যিক ত্যাগই যথেষ্ট নয়, তার প্রতি নিজের মমতা এবং আসক্তিও সরিয়ে ফেলা চাই, অপরের কল্যাণে নিয়োজিত করার মনোভাব থাকা চাই । ভাব থেকেই কল্যাণ হয়, তাহলে বস্তু আপনার কাছেই পড়ে থাকুক না কেন !  আবার এর বিপরীতে আমরা যদি আমাদের সব সম্পত্তিও অপরের কাজে লাগিয়ে দিই অথচ আমাদের মনে যদি নিষ্কামভাব না থাকে তাহলে আমাদের কল্যাণসাধন সম্ভব নয় । যেমন দেহত্যাগকারী প্রাণী নিজের আপন বলতে যা কিছু তা সবই ছেড়ে চলে যায়, একটা সুতো পর্যন্ত নিয়ে যায় না, তাও তার কল্যাণসাধন হয় না । এখন প্রশ্ন হল—এর তাৎপর্য কী ? ভাবের তাৎপর্য হল যার বিয়োগ অবশম্ভাবী তাকে কখনও নিজের বলে মনে করবে না । আমাদের মাথায় রাখতে হবে—‘এই সংসার পরমাত্মার, এখানকার যাবতীয় বস্তুও তাঁরই । যেগুলিকে আমার নিজের বলছি সেই বস্তুগুলিও তাঁর । অতএব এই বস্তুর দ্বারা আমি কীভাবে অপরের মঙ্গল করব, ভালো করব ?  যা কিছু আমার বলে জানি সেই ধন-সম্পত্তি, পদ-অধিকার ইত্যাদি সবকিছু কীভাবে অপরের সেবায় লাগবে ?’ লোভী ব্যক্তির মনে যেমন সবসময় চিন্তা থাকে যে কীভাবে আরও ধনলাভ করা যায়, তেমনই মানুষের (সাধকের) মধ্যে এই লোভ জাগ্রত হওয়া উচিত যে, কীভাবে নিজের আপন মনে করা সব বস্তু অপরের সেবায় লাগানো যায়! এমন ভাব থাকা সত্ত্বেও আমরা সবটুকু বস্তু অপরের সেবায় লাগাতে পারব না, কারণ সেগুলি একেবারেই নিঃশেষিত হবে না, ফুরিয়ে যাবে না । </p>
<p class="Text">বড় বড় চিন্তাবিদ্ এবং ধনিদের কাছে শুনেছি যে—অর্থ রোজগার করা কোন বড় কথা নয়, আসল ব্যাপার হল প্রয়োজন বুঝে সঠিক জায়গায় তা খরচ করা —তার সদ্ব্যবহার করা । যেমন সময় নামক অমূল্য সম্পদ সকলের কাছেই রয়েছে কিন্তু তার সদ্ব্যবহার করাটাই কঠিন । সর্বসাধারণের মধ্যে সঠিক বিনিয়োগের তুলনায় বেশী অর্থ রোজগারের প্রবণতাই বিশেষভাবে চোখে পড়ে । অন্যের কথা আর কী বলব সৎসঙ্গের ভাই-বোনেরাই কীভাবে আরও সৎসঙ্গ করবে, কীভাবে আরও ভালো কথা শুনবে সেই দিকেই বেশি মনোযোগ দেয়, কিন্তু যা শুনেছে তার প্রয়োগ বাস্তব জীবনে কীভাবে করবে, সেই অনুযায়ী কীভাবে জীবনকে গড়ে তুলবে—তার দিকে সেরকম নজর নেই । কিন্তু বাস্তবে—যা শুনেছে সেই কথার বাস্তব প্রয়োগ কীভাবে হবে সেই দিকেই বেশি মনোযোগ দেওয়া উচিত । সৎসঙ্গ এবং সৎশাস্ত্রানুযায়ী জীবন তৈরি হচ্ছে না—এর জন্য দুঃখ হওয়া উচিত । </p>
<p class="Text">অনেকের এরকম মানসিকতা থাকে যে, আমাদের কাছে অনেক টাকাপয়সা থাকলে আমরা সেগুলি সৎকর্ম-এ ব্যয় করতে পারব, এই ভেবে তারা আরও বেশি অর্থ রোজগারে মনোযোগ দেয় । কিন্তু নীতি বলে ‘ধর্মের জন্য অর্থ-সঞ্চয় তো দূরে থাক, অর্থের বাসনা থাকাও ভালো নয় ।’ মনে থাকে যেন—যজ্ঞ-দান ইত্যাদি কর্মের জন্য অর্থলাভের ইচ্ছা করাটাও ভুল । </p>
<p class="Text">অন্যদিকে আমাদের কাছে যা আছে সেগুলির কীভাবে সদ্ব্যবহার করা যেতে পারে—বরং সেই চিন্তা বেশি কল্যাণকর । নীতি বলছে—</p>
<p class="SHLOK-Black">ধর্মার্থং যস্য বিত্তেহা বরং তস্য নিরীহতা ।</p>
<p class="SHLOK-Black">প্রক্ষালনাদ্ধি পঙ্কস্য দূরাদস্পর্শনং বরম্ ॥</p>
<p class="Text-Right">(পঞ্চতন্ত্র)</p>
<p class="Text">ধর্মের জন্য অর্থ রোজগার করা আর পরিষ্কার জলে ধুয়ে নেব মনে করে, বাড়ির জামাকাপ়ড়ে নর্দমার কাদা মাখানো একই কথা । এমন মূর্খতা যে করে সে কখনও ভেবে দেখে না যে জামাকাপড় প্রথম থেকেই ধোয়া-কাচা রয়েছে, এতে কাদা মাখিয়ে আবার পরিষ্কার জলে ধোয়ার বৃথা পরিশ্রম কেন ! একইভাবে শুভ কাজের জন্য অর্থের চিন্তা কেন করবে ? তবে হ্যাঁ, ধন-বিদ্যা-বল-বুদ্ধি ইত্যাদির সদ্ব্যবহার অবশ্যই করা উচিত । অর্থ আসবে-যাবে, আর আপনি চিরস্থায়ী আত্মস্বরূপ, অতএব অর্থ আপনাকে আর কতটুকু সুখ দেবে ? তাই অর্থের বাসনাকে প্রকৃত অর্থে স্বেচ্ছায় জামাকাপড়ে কাদা মাখিয়ে ধোয়া ছাড়া আর কী বলা যেতে পারে ! এখানে আর একটি কথা ব্যাখ্যার অপেক্ষা রাখে—কাদা এবং শরীর সমগোত্রীয়—দুটিই প্রকৃতির বিকার, কিন্তু আপনি চিন্ময় । ধন জড় পদার্থ এবং নশ্বর, এর দ্বারা চিন্ময় আত্মার প্রাপ্তি হয় না, অথচ জড়তার ত্যাগের ফলে চিন্ময়তার প্রাপ্তি হয়ে থাকে । অর্থের দ্বারা আমরা ভগবানকে কিনে নিতে পারব—একথা চিন্তা করাটাই ভুল । ধন সম্পত্তি তো অনেক দূরের কথা, ভগবান বলছেন—‘<span class="char-style-override-2">নাহং বেদৈর্ন তপসা ন দানেন ন চেজ্জয়া ।</span>’ (গীতা ১১ ।৫৩) —যজ্ঞের দ্বারা (জোরে) ভগবানকে দর্শন করা সম্ভব নয়, বেদধ্যায়নের দ্বারা আমরা ভগবানকে লাভ করতে পারব, তাও হবার নয়, এতো পরিমাণ অর্থ দান করে দিলে ভগবানকে পাওয়া যাবে—এটাও সম্ভব নয়, এতো তপস্যা করলে ভগবৎপ্রাপ্তি হবে—সে দুরাশা ছাড়া আর কিছুই নয় । ভগবান বলছেন—এগুলির দ্বারা আমাকে লাভ করা সম্ভব নয় । তবে হ্যাঁ এই জড় পদার্থ থেকে  ভিতর থেকে সম্বন্ধ বিচ্ছেদ হওয়া মাত্রই যা অবশিষ্ট থাকবে তা-ই হল চিন্ময় । </p>
<p class="Text">এর পরিপ্রেক্ষিতে কেউ হয়তো জিজ্ঞাসা করতে পারে—‘আপনি যে বলছেন যে যজ্ঞ-দান-তপস্যা ইত্যাদির দ্বারা ইশ্রলাভ হয় না ।’ কিন্তু শ্রীভগবান স্বয়ং বলেছেন—</p>
<p class="SHLOK-Black">   যৎকরোষি যদশ্নাসি যজ্জুহোষি দদাসি যৎ ।</p>
<p class="SHLOK-Black">   যত্তপস্যসি  কৌন্তেয়  তৎকুরুষ্ব  মদর্পণম্ ॥ </p>
<p class="Text-Right">(গীতা ৯ ।২৭)</p>
<p class="Text">‘হে অর্জুন ! তোমার যাবতীয় কর্ম, যাবতীয় ভোগ্য, যাবতীয় যজ্ঞ, যাবতীয় দান, যাবতীয় স্বধর্মাচরণরূপ তপস্যা, সব আমায় সমর্পণ করো ।’</p>
<p class="Text">—যা কিছুই করো না কেন, তা আমায় অর্পণ করো । এর ফলে তুমি ‘<span class="char-style-override-2">শুভাশুভফলৈরেবং মোক্ষ্যসে</span>’ (গীতা ৯ ।২৮)— শুভ-অশুভ ফলরহিত হয়ে যাবে ।’ এর সমাধান কী ? এর উত্তর হল এখানে সব কিছুই ভগবানকে অর্পণ করার কথাই বলা হয়েছে— যজ্ঞ-দান-তপস্যা ইত্যাদি যা কিছু তুমি করো না কেন, তাকে নিজের বলে মনে কোরো না । মোট কথা হল এসবের দ্বারা ভগবানকে লাভ করা সম্ভব নয়, আসলে মমত্বের ত্যাগের ফলেই সম্ভব—</p>
<p class="SHLOK-Black">ত্যাগাচ্ছান্তিরনন্তরম্ । </p>
<p class="Text-Right">(গীতা ১২ ।১২)</p>
<p class="SHLOK-Black">ত্যাগেনৈকে অমৃতত্বমানশুঃ ।</p>
<p class="Text-Right">(কৈবল্য - উপ. ৩)</p>
<p class="Text">শ্রুতি এবং স্মৃতি— দুটোই বলছে ত্যাগের দ্বারাই ঈশ্বরলাভ হয় । নিজের স্বার্থকে ত্যাগ করে অপরের মঙ্গলের চেষ্টা করাই হল ’ত্যাগ’ ।</p>
<p class="Text">যেমন শষ্য বপন করলে ফসল ফলে আর খাদ্য হিসাবে গ্রহণ করলে তা শেষ হয়ে যায়, তেমনই ভোগ্যবস্তুকে অপরের সেবায় নিয়োগ করলে পারমার্থিক ফলস ফলে অর্থাৎ জীবের উন্নতিসাধন হয় আর তাকে নিজে ভোগ করলে তা শেষ হয়ে যায় অর্থাৎ পতন ঘটে ।</p>
<p class="Text">এখানে প্রশ্ন উঠতে পারে—‘তাহলে কি আমরা টাকাপয়সাও ব্যবহার করব না ?’ এর উত্তর হল আপনি পবিত্র বস্তুর ব্যবহার করতে পারেন ।’ যজ্ঞশিষ্ট—যজ্ঞের অবশিষ্টসামগ্রী পবিত্র । শুধুমাত্র নিজের জন্য খাদ্যপ্রস্তুতকারী সম্বন্ধে ভগবান বলছেন—সেই পাপীরা পাপকেই ভক্ষণ করে—</p>
<p class="SHLOK-Black">ভুঞ্জতে তে ত্বঘং পাপা যে পচন্ত্যাত্মকারণাৎ ।</p>
<p class="Text-Right">(গীতা ৩ ।১৩)</p>
<p class="Text">শ্রুতি বলছেন— <span class="char-style-override-2">কেবলাঘি ভবতি কেবলাদী ।</span></p>
<p class="Text">অতএব সকলকে দেবার মনোভাব থাকলে, সকলকে দেবার চেষ্টাও থাকবে এবং নিজেও জীবননির্বাহের জন্য অন্ন-বস্ত্রের ব্যবহার করতে পারবে । শুধু অন্ন-বস্ত্রই নয় যদি কোন উত্তম কথা আপনি জেনে থাকেন তাহলে তার প্রয়োগও সকলের ভালোর জন্য করবেন । ‘সকলের কল্যাণ কীভাবে হবে’—এই চিন্তাই যেন মনে সবসময় থাকে । সকলের হিতাকাঙ্ক্ষা ঈশ্বরলাভ করিয়ে দেয় । ভগবান এবং ভগবানের ভক্ত উভয়েই অযাচিত হিতকারী— ‘<span class="char-style-override-2">হেতু রহিত জগ জুগ উপকারী ।</span>’ তেমনই যদি কোন ব্যক্তির মনে সকলের হিতাকাঙ্ক্ষার উদয় হয় তাহলে তার কল্যাণ নিশ্চিত, কারণ এই ধরণের মানুষের জন্য ভগবান বলছেন—‘<span class="char-style-override-2">মম সাধধর্মমাগতাঃ।</span>’ (গীতা ১৪ ।২)  —সে আমার সহধর্মী হয়ে যায় ।</p>
<p class="Text">তুচ্ছ বস্তুর সঙ্গে সম্পর্ক পাতানোর ফলে আমরা নিজেরাও তুচ্ছ হয়ে গেছি, সর্বসুহৃদ্ ভগবানের সঙ্গে সম্পর্ক পাতালে আমরাও উচ্চস্থান লাভ করব । ভগবানকে নিবেদিত ভোগ শুদ্ধ, পবিত্র হয়ে যায় । তাঁকে বাতাসার মতো সাধারণ বস্তু ভোগে দিলেও সেই প্রসাদ নেওয়ার জন্য গণ্যমান্য ব্যক্তিরা হাত  পেতে দেবে । কেন ? তারা কি মিষ্টির লোভী ? তারা কী বাতাসা পায় না ?  তাহলে ব্যাপার কী ? ভগবানকে অর্পণ করলে বস্তু পবিত্র হয়ে যায়, তার মাহাত্ম্য বেড়ে যায় । একইভাবে যে সবকিছু ভগবানকে অর্পণ করে দেয় অর্থাৎ নিজের বলতে সবকিছুর উপর থেকে নিজত্বকে তুলে নেয়, তার সবকিছু পবিত্র হয়ে যায় । কত সহজ সরল কথা !  শুধু ভাব পরিবর্তন করতে হবে । ভাব পরিবর্তনেই অনেককিছু বদলে যায় । ব্যবসায়ীরা জানে যে, কোন বস্তু যদি কিনে রেখে দেওয়া যায় তাহলে তার বাজারদর বেড়ে যাওয়ার সঙ্গে সঙ্গে তা বিক্রি করে লাভবান হওয়া যেতে পারে, এক্ষেত্রে আবার বাজারদর পড়ে গেলে লোকসানেরও ভয় থাকে । বাজারদর বদলানো তো আর আমাদের হাতে নেই, কিন্তু নিজের মনের ভাব বদলানোর ক্ষমতা আমাদের হাতে রয়েছে । অতএব মনোভাব বদলে তাকে উচ্চস্তরে নিয়ে গিয়ে আমরা ধনী—কৃতার্থ হতে পারি, এরই জন্য আমরা মানব-শরীর পেয়েছি । </p>
<p class="Text">সিন্দুকের তালা যেমন নিজের দিকে ঘোরালে বন্ধ হয়ে যায় আবার বিপরীত দিকে ঘোরালে খুলে যায়, তেমনই যে পরমাত্মা সর্বত্র পরিপূর্ণ রয়েছেন তাঁর সম্পত্তি আমাদের হয়ে যাক—এই মনোভাবের জন্যই সেই সম্পত্তি তালাবন্দী হয়ে যায় । এর বিপরীতে যদি আমাদের মনোভাব হয় যে তাঁর সম্পত্তি সকলে লাভ করুক, তাহলে তালা খুলে যায় । পরমাত্মার পথের স্বচ্ছ হৃদয়বান যাত্রীদের সম্পর্কে শুনেছি যে লেখা-পড়া না করেও তাঁদের  হৃদয়ে শ্রুতি-স্মৃতির তাত্ত্বিক কথার স্ফুরণ হয় । এর কারণ কী ? কারণ সেগুলি আমাদেরই জন্য । সেগুলি তো আর ভগবানের কোন কাজে লাগে না, কারণ জ্ঞানের দ্বারা অজ্ঞানের নাশ হয়, আর ভগবানের তো কোন অজ্ঞান নেই,  অতএব শাস্ত্রের কথা তো ভগবানের কোন কাজে লাগে না । সেই সমস্ত জ্ঞান আমাদেরই জন্য । জাগতিক বস্তুর ভাবনা থাকলে সেই জ্ঞানলাভ করা যায় না ।  ভগবানের পক্ষ থেকে এমন কোন নিষেধাজ্ঞা নেই যে, বস্তুর আকাঙ্ক্ষাকারীদের তিনি জ্ঞান দেবেন না, কিন্তু বস্তুর ইচ্ছুক ব্যক্তি জ্ঞানকে গ্রহণ করতে সক্ষম নয় । বস্তু, ভোগ এসব অাঁকড়ে ধরে জ্ঞান চাইলে, তা পাওয়া যাবে না ।</p>
<p class="Text">সাধুরা দুই পিঁপড়ের উদাহরণ দিয়েছেন । লবণের ঢেলায় থাকা একটি পিঁপড়ের সঙ্গে মিছরির ঢেলায় থাকা একটি পিঁপড়ের বন্ধুত্ব হয় । বন্ধুত্বের খাতিরে প্রথম পিঁপড়েটি দ্বিতীয়টিকে নিজের লবণের ঢেলায় নিয়ে গিয়ে বলল—‘খাও !’ অন্য পিঁপড়েটি বলল, ‘কী খাব, এটাও কী কোন মিষ্টির মতো কোন কিছু ?’ লবণের পিঁপড়েটি তাকে জিজ্ঞাসা করে যে, ‘মিষ্টি কী জিনিষ, এর চেয়েও আবার মিষ্টি কিছু আছে নাকি ?’ তখন মিছরির পিঁপড়েটি বলল যে, ‘এ তো মিষ্টিই নয়, মিষ্টি তো এর চেয়ে সম্পূর্ণ ভিন্ন জাতির বস্তু ।’ পরীক্ষা করার জন্য মিছরির পিঁপড়েটি সঙ্গে করে লবণের পিঁপড়েকে নিয়ে গেল ।  কিন্তু সেখানে গিয়ে যাতে খালি পেটে না থাকতে হয় এই ভেবে লবণের পিঁপড়েটি মুখে করে এক দলা লবণ নিয়ে চলল । মিছরির কাছে পৌঁছে, মিছরি মুখে দিয়েও তার কিন্তু মিষ্টি লাগল না । মিছরির পিঁপড়ে জিজ্ঞাসা করল—মিষ্টি লাগছে তো ? অন্যটি বলল —সম্মতি জানাই কী করে ? আবার খারাপ ভাববে না তো ? আমি তো কোন পার্থক্য বুঝতে পারছি না, একই স্বাদ লাগছে । মিছরির পিঁপড়েটি তখন মনে মনে ভাবল কী ব্যাপার—এর মুখে সেই লবণের স্বাদই কীভাবে লাগছে ! এই ভেবে সে নিজে মিছরি খেয়ে দেখল, দিব্যি মিষ্টি লাগছে । সে চিন্তা করল ‘কী ব্যাপার !’ এই ভেবেই সে জিজ্ঞাসা করল—তুমি আসার পথে মুখে কিছু দিয়েছিলে ?’ অন্যটি বলল—যাতে খালি পেটে না থাকতে হয় তাই ছোট এক টুকরো লবণ মুখে দিয়ে এসেছিলাম ।’ শুনে প্রথম পিঁপড়েটি বলল—‘বের করো মুখ থেকে ।’ দ্বিতীয় পিঁপড়েটি মুখ থেকে লবণের ডেলা বের করার পর, প্রথমটি বলল এবার— ‘চেখে দেখো ।’ এবার চেখে দেখতে গিয়ে আর মিছরি ছাড়তে চাইল না । ‘কেমন লাগছে’— প্রথমটি জিজ্ঞাসা করতেই সে ইশারায় বলল— ‘কথা বোলো না, খেতে দাও ।’</p>
<p class="Text">এভাবেই সৎসঙ্গকারী ভাই-বোনেরা সৎসঙ্গ শোনেন ঠিকই কিন্তু ধন-মান-যশ, আদর-সৎকার—এইসব অাঁকড়ে ধরে শোনেন । যিনি সাধন করেন,  যাঁর রসাস্বাদন হয়েছে তিনি যখন জিজ্ঞাসা করেন যে—‘কেমন আনন্দ লাগছে ?’ তখন সে হ্যাঁ তে হ্যাঁ মিলিয়ে দিলেও, তাতে রসবস্তু কিন্তু খুঁজে পায় না । লবণের ডেলা মুখে থাকলে যা হয় আর কি! মনের মধ্যে উদ্দেশ্য রয়েছে ধন ইত্যাদি বস্তু সংগ্রহের, ভোগের, মান-যশ লাভের । অতএব এসবের উদ্দেশ্য না রেখে কেবলমাত্র পরমাত্মালাভের উদ্দেশ্যই রাখতে হবে । </p>
<p class="Text">ধন-সম্পত্তি এসব বস্তু সঙ্গে করে কিছুই যাবে না, তাই এগুলিকে কাজে লাগিয়ে নাও । যদি কেউ রাস্তায় তালা লাগিয়ে পথ বন্ধ করতে চায় তাহলে কী লাভ হবে ? রাস্তা তো যাতায়াতের জন্য, তার ব্যবহার করা উচিত । তেমনই সাংসারিক বস্তুরও যাতায়াত লেগেই রয়েছে । একে নিজেও ব্যবহার করো তথা অন্যকেও ব্যবহার করতে দাও । কিন্তু আমাদের উদ্দেশ্য কেবলমাত্র সংগ্রহ করা এবং শুধু ভোগকেন্দ্রিক হওয়ায় আমাদের মধ্যে আসুরিক সম্পদ এসে পড়ে । আসুরী সম্পদযুক্ত ব্যক্তিরা বলে—‘ভোগ করাই হল সবকিছু ।’ ‘<span class="char-style-override-2">কামোপভোগপরমা এতাবদিতি নিশ্চিতান্</span>’ (গীতা ১৬ ।১১), বুদ্ধিমান মানুষেরা বলেন—‘ভাই ! ভেবে দেখো এগুলির সঙ্গে আমাদের কতদিন আর সম্পর্ক থাকবে ?’ খুব ভালো জামাকাপড় পরলে, তা যদি একটু কুঁকড়ে যায় তাহলে আর সহ্য হয় না । ভোগের মধ্যে আমরা কত মজে রয়েছি যে কাপড় একটু কুঁকড়ে গেলেও আমাদের সহ্য হয় না । প্রশ্ন ভালো জামা-কাপড় পরা নিয়ে নয়, সময়ানুসারে জামা-কাপড় পরাও খারাপ নয়, যদিও জামা-কাপড় পরাটাই সবকিছু নয় । আপনি যতই সাবধানে রাখুন না কেন কাপড় পুরানো এবং ময়লা হবেই । ভোগবুদ্ধি তো পশু-পাখির মধ্যেও রয়েছে, মানুষকে তো ভগবান বিবেকশক্তি দিয়েছেন, সার-অসার জানার সামর্থ দিয়েছেন । সেই শক্তিকে নিজের ভোগবিলাসে এবং অপরের ক্ষতিসাধনে লাগাবেন না । ঋষি-মুনিরা নিজেদের বুদ্ধিকে অপরের কল্যাণে লাগিয়েছিলেন, তাই তাঁরা মহান হতে পেরেছেন । যুদ্ধাদিতে মায়িক বিজ্ঞান, প্রবঞ্চনার প্রয়োগ রাক্ষস-অসুরদের মধ্যেই দেখা যায় । ঋষি-মুনিরা এসবের ব্যবহার করেননি । ধন-সম্পদের সংগ্রহও যক্ষ-রাক্ষসেরা করে থাকে । এর অর্থ আবার এই নয় যে, ধন-সম্পদ সংগ্রহ করবে না বা নিজের কাছে রাখবে না । বলার অর্থ হল যে এর সদ্ব্যবহার করতে হবে । ধন, সম্পত্তি, বিদ্যা, বল, বুদ্ধি এগুলির নিজস্ব কোন গুরুত্ব নেই, গুরুত্বপূর্ণ হল এর সদ্ব্যবহার ।</p>
<p class="Text">নীতির একটি শ্লোক হল—</p>
<p class="SHLOK-Black">বিদ্যা বিবাদায় ধনং মদায় শক্তিঃ পরেষাং পরিপীড়নায় ।</p>
<p class="SHLOK-Black"> খলস্য  সাধোর্বীপরিতেমেতজ্জ্ঞানায়  দানায় চ রক্ষনায় ॥</p>
<p class="Text">‘খলের বিদ্যা বিবাদের জন্য, ধন অহংকারের জন্য এবং শক্তি অপরকে পীড়ন করার জন্য হয়ে থাকে, অন্যদিকে সাধুর কাছে থাকার ফলে বিদ্যার দ্বারা জ্ঞান প্রাপ্ত হয়, ধন ব্যয় হয় দানের মাধ্যমে এবং তার শক্তি অপরকে রক্ষার কাজে ব্যবহৃত হয় এবং এর ফলে জীবের কল্যাণসাধন হয় ।’</p>
<p class="Text">অতএব আপনার কাছে শক্তি, সময়, সামগ্রী এবং যতটুকু বুদ্ধি আছে তা বেশি কী কম সে কথা ভেবে দরকার নেই, সেগুলিকে সম্পূর্ণভাবে প্রাণীমাত্রের কল্যাণে নিয়োগ করুন । সবাই ভগবানেরই প্রজা তাই সকলের কল্যাণে নিজের শক্তি আদি নিয়োগ করলে ভগবানের যে শক্তি রয়েছে তা আমরা পেয়ে যাব, কারণ ভগবানের প্রতিজ্ঞা হল—</p>
<p class="SHLOK-Black">      যে যথা মাং প্রপদ্যন্তে তাংস্তথৈব ভজাম্যহম্ ।</p>
<p class="SHLOK-Black">       মম   বর্ত্মানুবর্তন্তে   মনুষ্যাঃ   পার্থ   সর্বশঃ ॥</p>
<p class="Text-Right">(গীতা ৪ ।১১)</p>
<p class="Text">শুধু তাই নয়, তাতে ঈশ্বর লাভও হয়ে যায় । সৎসঙ্গ শোনার পর সেই সমস্ত কথাগুলির বাস্তব প্রয়োগ কীভাবে করা যেতে পারে এই বিষয়েই বিশেষভাবে চেষ্টা করতে হবে । এর মানে এই নয় যে সৎসঙ্গের কথা শুনবেনই না । শুনতে তো হবেই শোনার ফলেই শ্রুত কথাগুলি কাজে করে দেখানোর প্রেরণা পাওয়া যায় । কিন্তু যা কিছু শোনা হয়েছে সেগুলিকে কাজে পরিণত করার বিশেষ চেষ্টা করতে হবে । </p>
<p class="Text">পরিষ্কার কথা হল যে, পরমাত্মার অংশ হওয়ার ফলে জীব নিজের স্থিতিতে সন্তুষ্ট হতে পারে না, সবসময় উপরে উঠতে চায় । কিন্তু পরমাত্মালাভ না করা পযর্ন্ত এর পক্ষে পূর্ণ সুখ-সন্তুষ্টিলাভ করা সম্ভব নয় । উপরোক্ত পদ্ধতিতে দৃঢ় সাধনা করলে মানুষের পক্ষে উচ্চাবস্থা লাভ করা সম্ভব এবং পরমাত্মাও লাভ করা সম্ভব । এটা মনুষ্য শরীরেই সম্ভব কারণ এই প্রাপ্তির জন্যই ভগবান এই মনুষ্য শরীর দিয়েছেন এবং সাধনভজনের যাবতীয় সামগ্রীও দিয়েছেন । অতএব আমাদের পরমাত্মালাভের জন্যই বিশেষ যত্নবান হওয়া প্রয়োজন ।</p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>



<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari"> ॥ শ্রীহরিঃ ॥</p>
<p class="Title-Page---Book-Name">ভগবানের পাঁচটি নিবাস স্থল</p>
<p class="Title-Page---Book-Name-Hindi">भगवान‍् के रहने के पाँच स्थान (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় শ্রী জয়দয়ালজী গোয়েন্দকা</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break"> </p>
<p class="Chapter-Heading" id="toc_marker-2">অনুবাদিকার নিবেদন</p>
<p class="Text">ধর্মের ফল হল— সাংসারিক বন্ধন থেকে মুক্তি ও ভগবদ্প্রাপ্তি । ধর্মাচরণের এই জ্ঞান পুরাণাদি শ্রবণ ও মনন দ্বারা ভালোভাবে হতে পারে । বেদাদির মতোই পুরাণও ধর্ম-অর্থ-কাম-মোক্ষ— এই চতুর্বিধ পুরুষার্থের উপদেশক । পুরাণের মধ্যে পদ্মপুরাণের স্থান বিশিষ্ট । একে শ্রীভগবানের পুরাণরূপ বিগ্রহের হৃদয় মানা হয়—‘<span class="char-style-override-1">হৃদয়ং পদ্মসংজ্ঞকম্</span>’ । বৈষ্ণবদের নিকট এই গ্রন্থ হল সর্বস্ব ।</p>
<p class="Text">পদ্মপুরাণে ভগবদ্ভক্তি, জ্ঞান, বৈরাগ্য, তপশ্চর্যা, দেবারাধন, তীর্থ, ব্রত, দান, ধর্ম ইত্যাদি নানা বিষয়ের বিশদ্ আলোচনাসহ নানা শিক্ষাপ্রদ উপাখ্যান ও কল্যাণপ্রদ প্রসঙ্গ উদ্বূৃত আছে, যার আদর্শ চরিত্র সত্য, ধর্ম ও নীতির গভীর শিক্ষা প্রদানের সঙ্গে সঙ্গে আধ্যাত্মিক চেতনা জাগ্রত করে আত্মকল্যাণের পথ প্রশস্ত করে ।</p>
<p class="Text">এই পুস্তকে পদ্মপুরাণ-সৃষ্টিখণ্ড থেকে সংকলিত পাঁচটি উপাখ্যান সংগৃহীত হয়েছে, তাতে উচ্চকোটির সরল ও প্রেরণাদায়ক চরিত্রের মাধ্যমে সাররূপে বলা হয়েছে যে সর্বব্যাপক ভগবান শ্রীহরি বিশেষরূপে কোন্ কোন্ স্থানে নিবাস করেন ।</p>
<p class="Text">এই পুস্তকের পঠন-পাঠন-মনন দ্বারা এই সব মহান চরিত্র অনুসরণ এবং ধারণ করলে জীবনে নিশ্চিতভাবে পরিবর্তন হতে পারে— এই হল আমাদের বিশ্বাস । সরল-সহজ ভাষায় প্রস্তুত এই পুস্তক সকল বর্ণের পাঠকদের জন্য অত্যন্ত উপযোগী । সুতরাং সকলেরই এর থেকে লাভবান হওয়া উচিত ।</p>
<p class="Text-Right para-style-override-2">গায়ত্রী বন্দ্যোপাধ্যায়<span></span></p>


<p class="Page-Break">॥ শ্রীহরিঃ ॥</p>
<p class="Main-Heading">ভগবানের পাঁচটি নিবাসস্থল</p>
<p class="Chapter-Heading" id="toc_marker-3">পঞ্চ মহাযজ্ঞ</p>
<p class="Text">ব্যাসদেব বললেন— শিষ্যগণ ! আমি তোমাদের ধর্মের পাঁচটি উপাখ্যান শোনাব । সেই পাঁচটির মধ্যে একটির অনুষ্ঠান করলেই মানুষ সুযশ, স্বর্গ ও মোক্ষলাভ করতে সক্ষম হয় । মাতা-পিতার পূজা, পতি সেবা, সবার প্রতি সমভাব, মিত্রের সঙ্গে শত্রুতা না করা ও ভগবান শ্রীবিষ্ণুর ভজনা করা— এই পাঁচটি হল মহাযজ্ঞ । ব্রাহ্মণগণ ! মাতা-পিতার পূজা করে মানুষ যে ধর্ম লাভ করেন, তা এই পৃথিবীতে শত শত যজ্ঞ এবং তীর্থযাত্রা দ্বারাও দুর্লভ । পিতা ধর্ম, পিতা স্বর্গ এবং পিতাই সর্বোৎকৃষ্ট তপস্যা । পিতা প্রসন্ন হলে সমস্ত দেবতা প্রসন্ন হন । যাঁর সেবা এবং সদ্গুণের জন্য পিতা-মাতা সন্তুষ্ট থাকেন, সেই পুত্র প্রতিদিন গঙ্গাস্নান করার ফললাভ করেন । মাতা সর্বতীর্থময়ী এবং পিতা সমস্ত দেবতাদের স্বরূপ, তাই সর্বপ্রকার যত্ন সহকারে মাতা-পিতার পূজা করা উচিত । যিনি মাতা-পিতাকে প্রদক্ষিণ করেন, তাঁর সপ্তদ্বীপ সমন্বিত সমগ্র পৃথিবী পরিক্রমা করা হয়ে যায় । মাতা-পিতাকে প্রণাম করার সময় হাত, মস্তক ও হাঁটু মাটিতে যিনি ঠেকান, তিনি অক্ষয় স্বর্গ লাভ করেন ।(১) যতক্ষণ মাতাপিতার পদধূলি পুত্রের মস্তক ও শরীরে লেগে থাকে, ততক্ষণ তিনি শুদ্ধ থাকেন । যে পুত্র মাতা-পিতার চরণ-কমলের জলপান করেন, তাঁর কোটি কোটি জন্মের পাপ বিনাশপ্রাপ্ত হয় । সেই ব্যক্তি জগতে ধন্য । যে অধম ব্যক্তি মাতা-পিতার আদেশ উল্লঙ্ঘন করেন, তিনি মহাপ্রলয় পর্যন্ত নরকে বাস করেন । যিনি রুগ্ন, বৃদ্ধ, জীবিকারহিত, অন্ধ পিতাকে ত্যাগ করে চলে যান, তিনি রৌরব নরকে পতিত হন(২) । শুধু তাই নয়, তাঁকে অন্ত্যজ, ম্লেচ্ছ এবং চণ্ডাল-জন্ম গ্রহণ করতে হয় । মাতা-পিতার পালন পোষণ না করলে সকল পুণ্য নাশ হয়ে যায় । মাতা-পিতার সেবা না করে পুত্র যদি তীর্থ ও দেবতাদেরও সেবা করেন তবে তিনি তার ফল পান না ।</p>
<p class="Footnotes-Center">(১) পিত্রোরর্চাথ পতু্যশ্চ সমঃ (সাম্যং) সর্বজনেষু চ ।</p>
<p class="Footnotes-Center">মিত্রাদ্রোহো বিষ্ণুভক্তিরেতে পঞ্চ মহামখাঃ ॥</p>
<p class="Footnotes-Center">প্রাক্ পিত্রোরর্চয়া বিপ্রা যদ্ধর্মং সাধয়েন্নরঃ ।</p>
<p class="Footnotes-Center">ন তৎ ক্রতুশতৈরেব তীর্থযাত্রাদিভির্ভুবি ॥</p>
<p class="Footnotes-Center">পিতা ধর্মঃ পিতা স্বর্গঃ পিতা হি পরমং তপঃ ।</p>
<p class="Footnotes-Center">পিতরি প্রীতিমাপন্তে প্রীয়ন্তে সর্বদেবতাঃ ॥</p>
<p class="Footnotes-Center">পিতরো যস্য তৃপ্যন্তি সেবয়া চ গুণেন চ ।</p>
<p class="Footnotes-Center">তস্য ভাগীরথীস্নানমহন্যহনি বর্ততে॥</p>
<p class="Footnotes-Center">সর্বতীর্থময়ী মাতা সর্বদেবময়ঃ পিতা ।</p>
<p class="Footnotes-Center">মাতরং পিতরং তস্মাৎ সর্বযত্নেন পূজয়েৎ ॥</p>
<p class="Footnotes-Center">মাতরং পিতরং চৈব যস্তু কুর্যাৎ প্রদক্ষিণম্ । </p>
<p class="Footnotes-Center">প্রদক্ষিণীকৃতা তেন সপ্তদ্বীপা বসুন্ধরা ॥</p>
<p class="Footnotes-Center">জানুনী চ করৌ যস্য পিত্রোঃ প্রণমতঃ শিরঃ । </p>
<p class="Footnotes-Center">নিপতন্তি পৃথিব্যাং চ সোঽক্ষয়ং লভতে দিবম্ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।৭-১৩)</p>
<p class="Footnotes-Center">(২) রোগিণং চাপি বৃদ্ধং চ পিতরং বৃত্তিকর্শিতম্ ।</p>
<p class="Footnotes-Center">বিকলং নেত্রকর্ণাভ্যাং ত্যক্ত্বা গচ্ছেচ্চ রৌরবম্ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।১৯)</p>
<p class="Text">ব্রাহ্মণগণ ! এক প্রাচীন ইতিহাস বলছি, যত্ন সহকারে শ্রবণ করো । এটি শ্রবণ করলে তোমরা জগতে আর কখনো মোহগ্রস্ত হবে না ।</p>
<p class="Text">পূর্বকালের কথা— নরোত্তম নামে সুপ্রসিদ্ধ এক ব্রাহ্মণ ছিলেন । তিনি পিতা-মাতাকে অনাদর করে তীর্থ-সেবা করতে বেরিয়েছিলেন । সবতীর্থ পরিভ্রমণকালে তাঁর বস্ত্র প্রত্যহ আকাশেই শুষ্ক হত । তাতে তাঁর মনে অত্যন্ত অহংকার হয় । তিনি মনে করেন, তাঁর মতো পুণ্যাত্মা এবং মহাযশস্বী আর কেউ নেই । একদিন তিনি মুখ তুলে এই কথাই বলছিলেন, সেই সময়ে একটি বক তাঁর মুখে নোংরা ত্যাগ করে । ব্রাহ্মণ ক্রোধান্বিত হয়ে তাঁকে অভিশাপ দেন । বেচারি বক তখনই ভস্ম হয়ে মাটিতে গিয়ে পড়ে । বকের মৃত্যু হতেই নরোত্তমের মধ্যে মহামোহ প্রবেশ করে । সেই পাপে ব্রাহ্মণের বস্ত্র আর শূন্যে ঝুলে থাকত না । একথা জেনে তাঁর অত্যন্ত দুঃখ হয় । তখন আকাশবাণী হয়— ‘ব্রহ্মন্ ! তুমি পরম ধর্মাত্মা মূক চণ্ডালের কাছে যাও । সেখানে গেলে তোমার ধর্মজ্ঞান হবে । তাঁর বাক্য তোমার পক্ষে কল্যাণকর হবে ।’</p>
<p class="Text">আকাশবাণী শুনে ব্রাহ্মণ মূক চণ্ডালের গৃহে গেলেন । সেখানে গিয়ে তিনি দেখলেন, সেই চণ্ডাল সর্বপ্রকারে তাঁর পিতা-মাতার সেবায় ব্যাপৃত । ঠাণ্ডার দিনে সেই চণ্ডাল মা-বাবার স্নানের জন্য জল গরম করে দেন, তাঁদের দেহে তেল মালিশ করেন, শরীর গরম করার জন্য পাশে আগুন জ্বালিয়ে রাখেন, খাওয়ার পরে পান খেতে দেন, সুন্দর গরম বস্ত্র পরতে দেন । প্রতিদিন মিষ্টান্ন খেতে দেন, বসন্তের সময় সুগন্ধ মহুয়ার মালা পরান । তাঁদের জন্য আর যেসব সামগ্রী প্রয়োজন, তাই দিয়ে তাঁদের নানাভাবে সেবা করতেন । গরমকালে পাখা দিয়ে মা-বাবাকে হাওয়া করেন । এইভাবে নিত্য তাঁদের পরিচর্যা করে তারপর তিনি আহার গ্রহণ করতেন । মাতা-পিতার ক্লান্তি ও কষ্ট নিবারণ করা তাঁর প্রাত্যহিক নিয়ম ছিল । এই পুণ্যকর্মের জন্য কোনো আধার বা স্তম্ভ ছাড়াই তাঁর গৃহ শূন্যে অবস্থান করত । তাঁর গৃহে ত্রিভুবন পতি ভগবান শ্রীহরি মনোহর ব্রাহ্মণের রূপ ধরে নিত্য বিহার করতেন । সেই সত্যস্বরূপ পরমাত্মা তাঁর মহাসত্যময় তেজস্বী বিগ্রহ দ্বারা সেই চণ্ডালের মন্দিরের (গৃহের) শোভা বৃদ্ধি করতেন । এইসব দেখে ব্রাহ্মণ অত্যন্ত বিস্মিত হলেন । তিনি মূক চণ্ডালকে বললেন— ‘তুমি আমার কাছে এসো, আমি তোমার কাছে সমগ্র লোকের সনাতন হিতের কথা জানতে চাই তা ঠিকমতো আমাকে বুঝিয়ে বলো ।’</p>
<p class="Text">মূক চণ্ডাল বললেন— বিপ্র ! আমি এখন মাতা-পিতার সেবা করছি, আপনার কাছে কী করে যাব ? এঁদের পূজা সম্পূর্ণ করার পরে আপনার প্রয়োজন পূর্ণ করব, ততক্ষণ দরজার কাছে অপেক্ষা করুন, আমি আপনার অতিথি সৎকার করব ।</p>
<p class="Text">চণ্ডাল এই কথা বলায় ব্রাহ্মণ খুবই রেগে গেলেন এবং বললেন— ‘আমার মতো ব্রাহ্মণের সেবার থেকে তোমার আর কোন্ কাজ বড় হতে পারে ?’</p>
<p class="Text">চণ্ডাল বললেন— বাবা ! কেন বৃথা রাগ করছেন ? আমি বক নই । আপনার ক্রোধ বকের ওপরেই সফল হতে পারে, অন্য কারো ওপর নয় । এখন আপনার কাপড় শূন্যে (আকাশে) সুখায় না এবং সেখানে টিকেও থাকে না । আপনি আকাশবাণী শুনে আমার গৃহে এসেছেন । যদি একটু অপেক্ষা করেন তাহলে আমি আপনার প্রশ্নের উত্তর দিতে পারি । নাহলে পতিব্রতা নারীর কাছে যান । দ্বিজশ্রেষ্ঠ ! পতিব্রতা নারীকে দর্শন করলে আপনার অভীষ্ট সিদ্ধ হবে ।</p>
<p class="Text">ব্যাসদেব বললেন— তখন, চণ্ডালের গৃহ থেকে ব্রাহ্মণরূপধারী ভগবান শ্রীবিষ্ণু বেরিয়ে এসে সেই ব্রাহ্মণকে বললেন— ‘চলো, আমি পতিব্রতা নারীর গৃহে যাচ্ছি ।’ দ্বিজশ্রেষ্ঠ নরোত্তম একটু চিন্তা করে তাঁর সঙ্গে রওনা হলেন । তাঁর মনে অত্যন্ত বিস্ময় উদ্রেক হচ্ছিল । তিনি পথে ভগবানকে জিজ্ঞাসা করলেন— ‘বিপ্রবর ! আপনি এই চণ্ডালের গৃহে, যেখানে নারীরা থাকেন, কী জন্য নিবাস করেন ?’</p>
<p class="Text">ব্রাহ্মণরূপধারী ভগবান বললেন— বিপ্রবর ! এখন তোমার হৃদয় শুদ্ধ নয় প্রথমে পতিব্রতা নারী আদিদের দর্শন করো, তারপরে আমাকে ঠিকমতো জানতে পারবে ।</p>
<p class="Text">ব্রাহ্মণ জিজ্ঞাসা করলেন— ‘তাত ! পতিব্রতা কে ? তাঁর শাস্ত্র-জ্ঞান কেমন ? আমরা কী জন্য তাঁর কাছে যাচ্ছি, তা আমাকে বলুন ।’ </p>
<p class="Text">শ্রীভগবান বললেন— ব্রহ্মন্ ! নদীর মধ্যে গঙ্গা, নারীর মধ্যে পতিব্রতা নারী এবং দেবতাদের মধ্যে ভগবান শ্রীবিষ্ণু শ্রেষ্ঠ । যে পতিব্রতা নারী প্রতিদিন তাঁর পতির হিত-সাধনে ব্যাপৃত থাকেন, তিনি তাঁর পিতৃকুল ও পতিকুল উভয় কুলের একশত জন্ম (বংশের) উদ্ধার করেন(১) ।</p>
<p class="Footnotes-Center">(১) পতিব্রতা চ যা নারী পতু্যর্নিত্যং হিতে রতা ।</p>
<p class="Footnotes-Center">কুলদ্বয়স্য পুরুষানুদ্ধরেৎসা শতং শতম্ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।৫১)</p>
<p class="Text">ব্রাহ্মণ জিজ্ঞাসা করলেন— দ্বিজশ্রেষ্ঠ ! কোন্ নারী পতিব্রতা হন ? পতিব্রতার লক্ষণ কী ? আমি যাতে এই বিষয় ঠিকমতো বুঝতে পারি, সেইভাবে উপদেশ দিন ।</p>
<p class="Text">শ্রীভগবান বলেন— যে নারী পুত্রের থেকে শতগুণ স্নেহে পতির আরাধনা করেন, রাজার মতো তাঁকে ভয় করেন এবং পতিকে ভগবানের স্বরূপ মনে করেন, তিনি পতিব্রতা । যিনি গৃহকার্য করার সময় মাতার ন্যায় আচরণ করেন এবং বিপদকালে যিনি স্বামীকে সঠিক পরামর্শ দিয়ে মন্ত্রীর উপযুক্ত কাজ করেন, সেই নারীকে পতিব্রতা বলে মানা হয় । যিনি কায়-মনো-বাক্যে ও ক্রিয়ার দ্বারা কখনও পতির নির্দেশ লঙ্ঘন করেন না এবং পতির আহারের পরই আহার করেন, তাঁকে পতিব্রতা নারী বলে জানবে । পতি যেসব শয্যায় শয়ন করেন, যিনি সেইসব প্রতিদিন যত্ন সহকারে পূজা করেন, পতির প্রতি যাঁর মনে কখনও জ্বালার উদ্রেক না হয়, কার্পণ্য আসে না, যিনি অভিমান করেন না, পতির কাছ থেকে আদর বা অনাদর যাই পান— দুইয়েতেই যাঁর সমবুদ্ধি বজায় থাকে, এরূপ নারীকেই পতিব্রতা বলা হয় । যে সাধ্বী নারী সুন্দর বেশধারী পরপুরুষকে দেখে তাঁকে ভ্রাতা, পিতা বা পুত্র মনে করেন, তিনিও পতিব্রতা(২) । দ্বিজশ্রেষ্ঠ ! তুমি সেই পতিব্রতা নারীর কাছে যাও এবং তোমরা মনের ইচ্ছা জানাও । তাঁর নাম হল শুভা । তিনি রূপসী যুবতী, তাঁর হৃদয় দয়ায় পূর্ণ । তিনি অত্যন্ত যশস্বিনী । তাঁর কাছে গিয়ে তুমি তোমার হিতের কথা জিজ্ঞাসা করো ।</p>
<p class="Footnotes-Center">(২) পুত্রাচ্ছতগুণং স্নেহাদ্রাজানং চ ভয়াদথ ।</p>
<p class="Footnotes-Center">আরাধয়েৎ পতিং শৌরিং যা পশ্যেৎ সা পতিব্রতা ॥</p>
<p class="Footnotes-Center">কাের্য দাসী রতৌ বেশ্যা ভোজনে জননীসমা ।</p>
<p class="Footnotes-Center">বিপৎসু মন্ত্রিণী ভর্তুঃ সা চ ভার্যা পতিব্রতা ॥</p>
<p class="Footnotes-Center">ভর্তুরাজ্ঞাং ন লঙ্ঘেদ্যা মনোবাক্কায়কর্মভিঃ ।</p>
<p class="Footnotes-Center">ভুক্তে পতৌ সদাচাত্তি সা চ ভার্যা পতিব্রতা॥</p>
<p class="Footnotes-Center">যস্যাং যস্যাংতু শয্যায়াং পতিঃ স্বপিতি যত্নঃ ।</p>
<p class="Footnotes-Center">তত্র তত্র চ সা ভর্তুরর্চাং করোতি নিত্যশঃ ॥</p>
<p class="Footnotes-Center">নৈব মৎসরতাং যাতি ন কার্পণ্যং ন মানিনী ।</p>
<p class="Footnotes-Center">মানেঽমানে সমানত্বং যা পশ্যেৎ সা পতিব্রতা ॥</p>
<p class="Footnotes-Center">সুবেষং যা নরং দৃষ্ট্বা ভ্রাতরং পিতরং সুতম্ । </p>
<p class="Footnotes-Center">মন্যতে চ পরং সাধ্বী সা চ ভার্যা পতিব্রতা ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।৫৫-৬০)</p>
<p class="Text">ব্যাসদেব বললেন— একথা বলে ভগবান অন্তর্ধান করলেন । তাঁকে অদৃশ্য হতে দেখে ব্রাহ্মণ অত্যন্ত আশ্চর্য হলেন । তিনি পতিব্রতা নারীর গৃহে গিয়ে তাঁর বিষয়ে জিজ্ঞাসা করলেন । অতিথির কথা শুনে পতিব্রতা নারী সবেগে গৃহ হতে বেরিয়ে এলেন এবং ব্রাহ্মণকে দেখে দরজায় দাঁড়িয়ে পড়লেন । ব্রাহ্মণ তাঁকে দেখে প্রসন্নপূর্বক বললেন— ‘দেবি ! তুমি যেমন দেখেছ এবং বুঝেছ, সেই অনুযায়ী নিজে চিন্তা করে আমার জন্য প্রিয় ও হিতের কথা বলো ।’</p>
<p class="Text">পতিব্রতা নারী বললেন— ব্রহ্মন্ ! এখন আমার পতিদেবকে পূজা করতে হবে, সুতরাং অবসর নেই তাই আপনার কাজ পরে করব । এখন আপনি আমার আতিথ্য গ্রহণ করুন ।</p>
<p class="Text">ব্রাহ্মণ বললেন— কল্যাণী ! আমার এখন কোনো ক্ষুধা-পিপাসা বা দেহে ক্লান্তিও নেই । আমার জিজ্ঞাসার উত্তর দাও, নাহলে আমি তোমাকে অভিশাপ দেব ।</p>
<p class="Text">তখন সেই পতিব্রতা নারী বললেন— ‘দ্বিজশ্রেষ্ঠ ! আমি বক নই, আপনি ধার্মিক তুলাধারের কাছে গিয়ে নিজের হিতের কথা জিজ্ঞাসা করুন ।’ এই কথা বলে সেই মহিমময়ী নারী ঘরের ভেতর চলে গেলেন । ব্রাহ্মণ তখন চণ্ডালের গৃহের মতো সেখানেও বিপ্ররূপধারী ভগবান শ্রীবিষ্ণুকে দেখতে পেলেন । তাঁকে দেখে ব্রাহ্মণ অত্যন্ত বিস্মিত হলেন এবং কিছু চিন্তা করে তাঁর কাছে গেলেন । গৃহে ঢুকে তিনি হর্ষোৎফুল্ল সেই ব্রাহ্মণ ও তাঁর পতিব্রতা স্ত্রীর দর্শন পেলেন । তাঁদের দেখে নরোত্তম ব্রাহ্মণ বললেন— ‘তাত ! অন্য স্থানে যা ঘটেছিল, এই পতিব্রতা দেবী তা জানিয়েছেন, চণ্ডালও তা বলেছেন । এঁরা সকলে সেই ঘটনা কীভাবে জানলেন ? একথা জেনে আমি অত্যন্ত বিস্ময়বোধ করছি । এর থেকে বেশি আশ্চর্যর কথা আর কী হতে পারে !’</p>
<p class="Text">শ্রীভগবান বললেন— তাত ! মহাত্মা ব্যক্তি অত্যন্ত পুণ্য ও সৎ আচরণের শক্তিতে সব জেনে যান, যার জন্য তুমি বিস্মিত হয়েছ । মুনে ! এই পতিব্রতা নারী তোমাকে কী বলেছে তা আমাকে বলো !</p>
<p class="Text">ব্রাহ্মণ বললেন— তিনি আমাকে ধর্ম তুলাধারের কাছে প্রশ্ন করতে উপদেশ দিয়েছেন ।</p>
<p class="Text">শ্রীভগবান বললেন— ‘মুনিশ্রেষ্ঠ ! এসো, আমি তাঁর কাছে যাচ্ছি ।’ এই বলে ভগবান যখন চলতে লাগলেন, তখন ব্রাহ্মণ জিজ্ঞাসা করলেন— ‘তুলাধার কোথায় থাকেন ?’</p>
<p class="Text">শ্রীভগবান বললেন—যেখানে মানুষের ভিড় লেগে রয়েছে এবং নানাপ্রকার দ্রব্য ক্রয়-বিক্রয় হয়, সেই বাজারে তুলাধার বৈশ্য এদিক ওদিকে কেনা-বেচা করেন । তিনি কখনও মন-বাক্য বা ক্রিয়ার সাহায্যে কারো কিছু ক্ষতি করেননি, অসত্য বলেননি এবং মন্দ কাজ করেননি । তিনি সর্বলোকের হিতে তৎপর থাকেন । সবপ্রাণীতে সমভাব রাখেন এবং মাটি-পাথর-সোনাতে সমদৃষ্টি রাখেন । লোকেরা লবঙ্গ, যব, নুন, তেল, ঘি, শস্য এবং সমস্ত সামগ্রী তাঁর উচ্চারিত মূল্যে কেনা-বেচা করেন । প্রাণ যাওয়ার মতো কঠিন সময়েও তিনি কখনোই সত্য ত্যাগ করে মিথ্যার আশ্রয় নেন না । তার জন্যই তাঁকে ধর্ম-তুলাধার বলা হয় ।</p>
<p class="Text">শ্রীভগবান একথা বলার পর ব্রাহ্মণ নানাপ্রকার সামগ্রী বিক্রয়কারী তুলাধারকে দেখতে পেলেন । তিনি বিক্রয় সামগ্রী নিয়ে কথাবার্তা বলছিলেন । বহু নারী-পুরুষ তাঁকে ঘিরে দাঁড়িয়েছিলেন । ব্রাহ্মণকে আসতে দেখে তুলাধার মধুর কণ্ঠে জিজ্ঞাসা করলেন— ‘ব্রাহ্মণ ! এখানে কী কারণে আগমন হল, বলুন ।’</p>
<p class="Text">ব্রাহ্মণ বললেন— আমাকে ধর্মের উপদশে দিন, সেইজন্যই আমি আপনার কাছে এসেছি ।</p>
<p class="Text">তুলাধার বললেন— বিপ্রবর ! যতক্ষণ আমার কাছে লোক থাকবে, ততক্ষণ আমি নিশ্চিন্ত হতে পারব না । একপ্রহর রাত পর্যন্ত এই অবস্থা চলবে । সুতরাং আপনি আমার উপদেশ অনুসারে ধর্মাকরের কাছে যান । বকের মৃত্যুতে প্রাপ্ত দোষ এবং আকাশে কাপড় শুষ্ক করা রহস্য— এই সব বিষয় আপনি জেনে যাবেন । ধর্মাকরের নাম অদ্রোহক, তিনি অত্যন্ত সজ্জন ব্যক্তি । তাঁর কাছে যান । তাঁর উপদেশে আপনার কামনা সফল হবে ।</p>
<p class="Text">এই বলে তুলাধার কেনা-বেচায় মন দিলেন । নরোত্তম বিপ্ররূপধারী ভগবানকে জিজ্ঞাসা করলেন— ‘তাত ! আমি এবার তুলাধারের কথা অনুসারে সজ্জন অদ্রোহকের কাছে যাব । কিন্তু আমি তাঁর ঘর জানি না ।’</p>
<p class="Text">শ্রীভগবান বললেন— চলো, আমি তোমার সঙ্গে তাঁর গৃহে যাচ্ছি । </p>
<p class="Text">তারপর পথ চলার সময় ব্রাহ্মণ ভগবানকে জিজ্ঞাসা করলেন— ‘তাত ! তুলাধার তো দেবতাদের, ঋষিদের এবং পিতৃপুরুষদের, কারোরই তর্পণ করেন না । তাহলে অন্য স্থানে সংঘটিত আমার বিষয়ে তিনি কীভাবে জানলেন ? এতে আমি অত্যন্ত বিস্মিত হচ্ছি । আপনি এর কারণ বলুন ।</p>
<p class="Text">শ্রীভগবান বললেন— ব্রহ্মন্ ! উনি সত্য ও সমত্বের দ্বারা ত্রিলোক জয় করেছেন, তাই তাঁর ওপর পিতৃপুরুষ, দেবতা ও মুনিগণ সন্তুষ্ট থাকেন । ধর্মাত্মা তুলাধার উপযুক্ত গুণের জন্যই ভূত-ভবিষ্যতের সব কিছু জানেন । সত্যের চেয়ে বড় কোনো ধর্ম নেই এবং মিথ্যার থেকে বড় কোনো পাপ নেই ।(১) যে ব্যক্তি পাপরহিত ও সমভাবে স্থিত, যাঁর চিত্ত শত্রু, মিত্র ও উদাসীনের প্রতি সমান, তাঁর সব পাপ বিনাশপ্রাপ্ত হয় এবং তিনি ভগবান শ্রীবিষ্ণুর সাযুজ্য প্রাপ্ত করেন । সমতা ধর্ম এবং সমতাই উৎকৃষ্ট তপস্যা । যাঁর হৃদয়ে সর্বদা সমতা বিরাজমান, সেই ব্যক্তি সমগ্র লোকে শ্রেষ্ঠ, যোগীদের মধ্যে গণনার যোগ্য এবং নির্লোভ হন । যিনি সর্বদা এইরূপ সমত্বপূর্ণ ব্যবহার করেন, তিনি তাঁর অনেক পুরুষকে উদ্ধার করেন । সেই ব্যক্তির মধ্যে সত্য, ইন্দ্রিয়-সংযম, মনোনিগ্রহ, ধৈর্য, স্থৈর্য, নির্লোভতা ও আলস্যহীনতা— এই সব গুণ প্রতিষ্ঠিত হয় । সমত্বের প্রভাবে ধর্মজ্ঞ ব্যক্তি দেবলোক ও মানবলোকের সর্ববৃত্তান্ত জেনে যান । তাঁর অন্তরে ভগবান শ্রীবিষ্ণু বিরাজ করেন । সত্য ও সরলতা ইত্যাদি গুণে তাঁর সমকক্ষ হওয়া এই জগতে আর কারো পক্ষে সম্ভব হয় না । তিনি সাক্ষাৎ ধর্মস্বরূপ হন এবং তিনিই এই জগৎকে ধারণ করেন ।</p>
<p class="Footnotes-Center">(১) সত্যেন সমভাবেন জিতং তেন জগৎ ত্রয়ম্ ।</p>
<p class="Footnotes-Center">তেনাতৃপ্যন্ত পিতরো দেবা মুনিগণৈঃ সহ ॥</p>
<p class="Footnotes-Center">ভূতভব্যপ্রবৃত্তং চ তেন জানাতি ধার্মিকঃ ।</p>
<p class="Footnotes-Center">নাস্তি সত্যাৎপরো ধর্মো নানৃতাৎ পাতকং পরম্ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।৯২-৯৩)</p>
<p class="Text">ব্রাহ্মণ বললেন— বিপ্রবর ! আপনার কৃপায় আমি তুলাধারের সর্বজ্ঞ হওয়ার কারণ জানতে পেরেছি, এবার অদ্রোহকের সম্পর্কে বলুন ।</p>
<p class="Text">শ্রীভগবান বললেন— বিপ্রবর ! পূর্বকালের কথা, এক রাজপুত্রের অতি সুন্দরী, কুলবতী, নব্য স্ত্রী ছিলেন । তিনি কামদেবের পত্নী রতি এবং ইন্দ্রপত্নী শচীর ন্যায় মনোহারিণী ছিলেন । রাজকুমার তাঁকে নিজ প্রাণের সমান ভালোবাসতেন । সেই সুন্দরী তরুণীর নামও ছিল সুন্দরী । একদিন রাজকুমারকে রাজকাের্যর জন্য অকস্মাৎ বাইরে যাওয়ার প্রয়োজন হয় । তিনি মনে মনে ভাবলেন—‘আমি আমার প্রাণের থেকে প্রিয় পত্নীকে কোথায় রাখব ? যাতে তাঁর সতীত্ব নিশ্চিতভাবে সুরক্ষিত থাকে ।’ এই বিষয়ে অনেক চিন্তা করে রাজকুমার তখন অদ্রোহকের গৃহে গিয়ে তাঁর কাছে নিজ পত্নীকে রক্ষা করার জন্য প্রস্তাব করেন । তাঁর কথা শুনে অদ্রোহক অত্যন্ত বিস্মিত হলেন, তিনি বললেন— ‘তাত ! আমি তো আপনার পিতা বা ভাই নই, বন্ধুও নই, আপনার পত্নীর মাতা-পিতার কুলেরও কেউ নই আর আপনার সুহৃদেরও কেউ নই, তাহলে তাঁকে আমার গৃহে রেখে আপনি কী করে নিশ্চিন্ত হবেন ?’</p>
<p class="Text">রাজকুমার বললেন— মহাত্মন্ ! এই জগতে আপনার মতো ধর্মজ্ঞ ও জিতেন্দ্রিয় পুরুষ আর কেউ নেই ।</p>
<p class="Text">একথা শুনে অদ্রোহক সেই বিজ্ঞ রাজকুমারকে বললেন— ‘ভাই ! আমাকে দোষ দেবেন না । এই ত্রিভুবন-মোহিনী তরুণীকে রক্ষা করতে কোন্ ব্যক্তি সক্ষম হতে পারেন !</p>
<p class="Text">রাজপুত্র বললেন— আমি সব বিষয় ভালোভাবে চিন্তা করেই আপনার কাছে এসেছি । ইনি আপনার গৃহে থাকবেন । এবার আমি যাচ্ছি ।</p>
<p class="Text">রাজকুমার একথা বলায়, তিনি আবার বললেন— ‘ভাই ! এই শোভাযুক্ত নগর বহু কামার্ত মানুষে ভর্তি । এখানে কোনো নারীর সতীত্ব কীভাবে রক্ষা করা সম্ভব ?’ রাজকুমার আবার বললেন— ‘যেভাবে হোক রক্ষা করুন, আমি তো এখন যাচ্ছি ।’ গৃহস্থ অদ্রোহক ধর্মসঙ্কটে পড়ে বললেন— ‘তাত ! আমি যথাযথ ও হিতকারী মনে করে ওঁর সঙ্গে সর্বদা অনুচিত ব্যবহার করব এবং সেই অবস্থায় এরূপ নারী সদা আমার গৃহে সুরক্ষিত থাকতে পারবে । অন্যথা এই অরক্ষ বস্তু রক্ষার জন্য আপনিই কোনো অনুকূল ও প্রিয় উপায় বলুন । এঁকে আমার শয্যায় আমার পত্নীর সঙ্গে অপর পাশে শয়ন করতে হবে । তাতেও যদি আপনি এঁকে নিজের পত্নী বলে মেনে নেন, তাহলে ইনি থাকতে পারেন, নচেৎ সে এখান থেকে চলে যাক ।’</p>
<p class="Text">একথা শুনে রাজকুমার কিছুক্ষণ কিছু চিন্তা করলেন তারপর বললেন ‘তাত ! আমি আপনার কথা মেনে নিচ্ছি । আপনি যা ঠিক মনে করবেন, তাই করুন ।’ একথা বলে রাজকুমার তাঁর পত্নীকে বললেন— ‘সুন্দরী ! তুমি এঁর কথা অনুযায়ী সব কাজ করবে, তোমার এতে কোনো দোষ হবে না । তারজন্য আমি তোমাকে আদেশ দিচ্ছি ।’ এই কথা বলে রাজকুমার তাঁর পিতা রাজামশাই-এর আদেশে গন্তব্যস্থানে চলে গেলেন । তারপর রাত্রে অদ্রোহক যেমন বলেছিলেন, তেমনই করলেন । এই ধর্মাত্মা ব্যক্তি প্রতিদিন দুই নারীর মধ্যে শয়ন করতেন । তা সত্ত্বেও তিনি নিজের এবং পরস্ত্রীর ব্যাপারে কখনও ধর্ম থেকে বিচু্যত হতেন না । নিজ পত্নীর স্পর্শেই তাঁর কাম ইচ্ছা জেগে উঠত । অন্যদিকে রাজকুমারের পত্নীর স্তনও বারবার তাঁর পিঠে স্পর্শ করত । কিন্তু তাঁর মনে তখন এই ভাব হত যেমন বালক পুত্রের মাতার স্তনের প্রতি হয় । তিনি প্রতিদিন তাঁর প্রতি মাতৃভাব দৃঢ়ভাবে বজায় রাখতেন । ক্রমশঃ তাঁর মধ্যে থেকে নারী-সম্ভোগের বিষয়ই লোপ পেতে থাকল । এইভাবে ছ-মাস পরে রাজকুমারীর পতি অদ্রোহকের নগরীতে ফিরে এলেন । তিনি লোকের কাছে অদ্রোহক এবং নিজ পত্নীর ব্যবহার সম্পর্কে খবর নিলেন । লোকেরাও নিজ নিজ ধারণা অনুযায়ী উত্তর দিলেন । কেউ রাজকুমারে ব্যবস্থাকে ভালো বললেন । কোনো যুবক তাঁর কথা শুনে আশ্চর্য হলেন, কেউ আবার বললেন— ‘ভাই ! তুমি তোমার পত্নীকে ওঁর কাছে সমর্পণ করেছিলে এবং তিনি তাঁর সঙ্গে শয়ন করতেন । নারী-পুরুষের সংসর্গ হলে উভয়ের মন কীভাবে শান্ত থাকতে পারে ।’ অদ্রোহক নিজের ধর্মাচরণের শক্তিতে লোকদের কুৎসিত কথা জেনে গেলেন । তখন তাঁর মনে লোকনিন্দা থেকে মুক্ত হবার শুভ সংকল্প প্রকটিত হল । তিনি তখন কাঠ জড়ো করে একটি বড় চিতা তৈরি করে তাতে আগুন জ্বালালেন । চিতায় আগুন জ্বলে উঠল । সেই সময় প্রতাপশালী রাজকুমার অদ্রোহকের গৃহে গিয়ে পৌঁছলেন । তিনি সেখানে অদ্রোহক এবং নিজ পত্নীকে দেখতে পেলেন । তাঁর পত্নীর মুখ আনন্দে উদ্ভাসিত ছিল কিন্তু অদ্রোহক বিষণ্ণ ছিলেন । উভয়ের মানসিক অবস্থা জেনে রাজকুমার বললেন— ‘ভাই ! আমি আপনার মিত্র, বহুদিন পরে এখানে এসেছি । আপনি আমার সঙ্গে কথাবার্তা বলছেন না কেন ?’</p>
<p class="Text">অদ্রোহক বললেন— মিত্র ! আমি আপনার হিতের জন্য যে দুষ্কর্ম করেছি, তা লোকনিন্দার জন্য যেন ব্যর্থ হয়ে গেছে । তাই আমি অগ্নিতে প্রবেশ করব । সমস্ত দেবতা ও মানুষ আমার এই কর্ম দেখবেন । </p>
<p class="Text">শ্রীভগবান বললেন— একথা বলে অদ্রোহক আগুনে প্রবেশ করলেন । কিন্তু অগ্নি তাঁর বস্ত্র, দেহ, কেশকে পোড়াতে পারলেন না । আকাশে দণ্ডায়মান সমস্ত দেবতা প্রসন্ন হয়ে তাঁকে সাধুবাদ দিতে লাগলেন । সবাই চারদিক থেকে তাঁর মাথায় পুষ্পবর্ষণ করলেন । যেসব ব্যক্তি রাজকুমারের পত্নীও অদ্রোহকের সম্বন্ধে কলঙ্কের কথা বলেছিলেন, তাঁদের মুখে নানাপ্রকার গলিত কুষ্ঠরোগ দেখা দিল । দেবতারা সেখানে উপস্থিত হয়ে অদ্রোহককে আগুন থেকে তুলে আনলেন এবং প্রসন্ন হয়ে দিব্য পুষ্প দিয়ে তাঁকে পূজা করলেন । মুনিগণও তাঁর চরিত্র শুনে অত্যন্ত বিস্মিত হলেন । সমস্ত মুনি ও বিভিন্ন বর্ণের মানুষ সেই মহাতেজস্বী মহাত্মার পূজা করলেন এবং অদ্রোহকও তাঁদের সম্মান জানালেন । সেই সময় দেবতাগণ, অসুরগণ ও মানুষেরা একত্রিত হয়ে তাঁর নাম রাখলেন সজ্জনাদ্রোহক । তাঁর চরণস্পর্শে পবিত্র হওয়া ক্ষেতে অধিক ফসল হতে লাগল । দেবতাগণ রাজকুমারকে বললেন— ‘তুমি তোমার পত্নীকে স্বীকার করো । অদ্রোহকের মতো কোনো মানুষ এই জগতে জন্মায়নি । এসময় এই পৃথিবীতে এমন কোনো পুরুষ নেই যিনি কাম ও লোভের দ্বারা পরাস্ত হননি । দেবতা, অসুর, মানুষ, রাক্ষস, মৃগ, পক্ষী, কীটাদি সমস্ত প্রাণীর পক্ষেই এই কাম দুর্জয় । কাম, লোভ ও ক্রোধের কারণেই প্রাণীদের সর্বদা জন্ম নিতে হয় । কামই হল জগতে বন্ধন-কারক । কোথাওই কামরহিত পুরুষ পাওয়া কঠিন । অদ্রোহক সকলকে জয় করেছেন চতুর্দশ ভুবন জয় করেছেন । এঁর হৃদয়ে ভগবান শ্রীবাসুদেব অত্যন্ত প্রসন্নতা সহকারে নিত্য বিরাজ করেন । তাঁকে স্পর্শ ও দর্শন করে মানুষ সর্ব পাপমুক্ত হয় এবং নিষ্পাপ হয়ে অক্ষয় স্বর্গ প্রাপ্ত করে ।’</p>
<p class="Text">একথা বলে দেবতাগণ আনন্দপূর্বক বিমানে করে স্বর্গলোকে গমন করলেন । সব মানুষও সন্তুষ্ট চিত্তে নিজ নিজ গন্তব্যে গেলেন এবং এঁরা দুই নারী-পুরুষ তাঁদের রাজমহলে চলে গেলেন । অদ্রোহকের তখন থেকে দিব্যদৃষ্টি প্রাপ্তি হয় । তিনি দেবতাদেরও দেখতেন এবং ত্রিলোকের কথা অনায়াসে জেনে যেতেন ।</p>
<p class="Text">ব্যাসদেব বললেন— তখন গলিতে স্থিত অদ্রোহকের গৃহে গিয়ে দ্বিজ তাঁকে দর্শন করেন এবং অত্যন্ত প্রসন্নতাসহ তাঁর কাছে ধর্মময় উপদেশ ও হিতের কথা জানতে চান ।</p>
<p class="Text">সজ্জনাদ্রোহক বললেন— ধর্মজ্ঞ ব্রাহ্মণ ! আপনি পুরুষদের মধ্যে শ্রেষ্ঠ বৈষ্ণবের নিকট যান । এখন তাঁকে দর্শন করলে আপনার মনোবাসনা পূর্ণ হবে । বকের মৃত্যুর কারণ এবং আকাশে বস্ত্র শুষ্ক না হওয়া ইত্যাদির কারণ আপনি জেনে যাবেন । এছাড়া আপনার হৃদয়ে আর যেসব জিজ্ঞাসা আছে, তাও পূরণ হবে ।</p>
<p class="Text">একথা শুনে ব্রাহ্মণ দ্বিজরূপধারী ভগবানের সঙ্গে প্রসন্নতাসহ বৈষ্ণবের কাছে এলেন । সেখানে পৌঁছে তিনি সামনে উপবিষ্ট শুদ্ধ হৃদয়সম্পন্ন এক তেজস্বী পুরুষকে দেখতে পেলেন, যিনি সর্বশুদ্ধ লক্ষণসম্পন্ন এবং তেজে দেদীপ্যমান । ধর্মাত্মা দ্বিজ ধ্যানমগ্ন হরিভক্তকে বললেন—‘মহাত্মন্ ! আমি বহু দূর থেকে আপনার কাছে এসেছি । আমার যা যা কর্তব্য, সেই উপদেশ আমাকে দিন ।’</p>
<p class="Text">বৈষ্ণব বললেন— দেবগণের শ্রেষ্ঠ ভগবান শ্রীবিষ্ণু তোমার ওপর প্রসন্ন আছেন । এখন তোমাকে দেখে আমার হৃদয় আনন্দিত হচ্ছে । অতএব তুমি অনুপম কল্যাণ লাভ করবে । আজ তোমার মনের ইচ্ছা সফল হবে । আমার গৃহে ভগবান শ্রীবিষ্ণু বিরাজমান রয়েছেন ।</p>
<p class="Text">বৈষ্ণব একথা বলায় ব্রাহ্মণ পুনরায় তাঁকে বললেন— ‘ভগবান শ্রীবিষ্ণু কোথায়, আজ কৃপা করে আমাকে তাঁর দর্শন করিয়ে দিন ।’</p>
<p class="Text">বৈষ্ণব বললেন— এই সুন্দর দেবালয়ে প্রবেশ করে তুমি পরমেশ্বরকে দর্শন করো । তাহলে জন্ম-মৃত্যু বন্ধনকারী ঘোর পাপ থেকে তুমি মুক্তি পাবে ।</p>
<p class="Text">তাঁর কথা শুনে ব্রাহ্মণ দেবমন্দিরে প্রবেশ করে দেখলেন—সেই বিপ্ররূপধারী ভগবান কমলাসনে বিরাজমান । ব্রাহ্মণ মাথা নত করে তাঁকে প্রণাম করে অত্যন্ত প্রসন্নতা সহকারে তাঁর দুই চরণ ধরে বললেন— ‘দেবেশ্বর ! এবার আমার ওপর প্রসন্ন হন । আমি আগে আপনাকে চিনতে পারিনি । প্রভো ! আমি ইহলোক ও পরলোকে আপনার দাস হয়ে থাকব । মধুসূদন ! আপনাকে আমার ওপর প্রত্যক্ষ অনুগ্রাহী দেখাচ্ছে । যদি আমার ওপর কৃপা হয়, তবে আমি আপনার সাক্ষাৎ স্বরূপ দর্শন করতে ইচ্ছা করি ।’</p>
<p class="Text">ভগবান শ্রীবিষ্ণু বললেন— ভূদেব ! তোমার প্রতি আমার প্রেম সর্বদাই বজায় থাকে । আমি স্নেহবশতঃই তোমাকে পুণ্যাত্মা মহাপুরুষদের দর্শন করিয়েছি । পুণ্যবান মহাত্মাদের একবার দর্শন, স্পর্শ, ধ্যান এবং নামোচ্চারণ করলে এবং তাঁদের সঙ্গে কথা বললে মানুষ অক্ষয় সুখ ভোগ করেন । মহাপুরুষদের নিত্য সঙ্গ করলে সর্বপাপ নাশ হয় এবং মানুষ অনন্ত সুখ ভোগ করে আমার স্বরূপে লীন হয়ে যান(১) । যে ব্যক্তি পুণ্যতীর্থে স্নান করে ভগবান শংকর এবং পুণ্যাত্মা পুরুষদের আশ্রম দর্শন করেন, তিনিও আমার দেহে লীন হয়ে যান । একাদশী তিথি— যা আমারই দিন (হরিবাসর), উপবাস করে লোকেদের সম্মুখে যিনি পুণ্যময়ী কথা পাঠ করে শোনান, তিনিও আমার স্বরূপে লীন হয়ে যান । আমার চরিত্র কাহিনী শুনে যিনি রাত্রি জাগরণ করেন, তাঁরও আমার দেহে লয় হয় । বিপ্রবর ! যিনি প্রতিদিন উচ্চকণ্ঠে গীত করেন এবং বাজনা বাজানোর সময় আমার নামকীর্তন করেন, তিনিও আমার দেহে লীন হন । যিনি কখনও তপস্বী, রাজা ও গুরুজনদের সঙ্গে শত্রুতা করেন না তিনিও আমার স্বরূপে লীন হন । তুমি আমার ভক্ত ও তীর্থস্বরূপ, কিন্তু তুমি যে বককে মৃত্যুর জন্য শাপ দিয়েছিলে, সেই দোষ থেকে মুক্তি প্রদানের জন্য আমিই ওখানে উপস্থিত হয়ে বলেছিলাম যে ‘তুমি পুণ্যাত্মাদের মধ্যে শ্রেষ্ঠ ও তীর্থস্বরূপ মহাত্মা মূক চণ্ডালের কাছে যাও ।’ তাত ! সেই মহাত্মাকে দর্শন করে তুমি দেখেছ যে তিনি কীভাবে তাঁর মাতা-পিতার পূজা করতেন । সেই সব মহাত্মাদের দর্শন করে, তাঁদের সঙ্গে কথা-বার্তা বলে এবং আমার সঙ্গে সম্পর্কিত হওয়াতেই আজ তুমি আমার মন্দিরে উপস্থিত হয়েছ । কোটি কোটি জন্মের পর যাঁর পাপ ক্ষয় হয়, সেই ধর্মজ্ঞ পুরুষ আমার দর্শন লাভ করেন তাতে তিনি প্রসন্নতা প্রাপ্ত হন । বৎস ! আমারই অনুগ্রহে তুমি আমার দর্শন লাভ করেছ । সুতরাং তোমার মনে যা ইচ্ছা হয়, সেই অনুযায়ী আমার কাছে বর চেয়ে নাও ।</p>
<p class="Footnotes-Center">(১) দর্শনাৎ স্পর্শনাদ্ধ্যানাত্ কীর্তনাদ্ভাষণাত্তথা ।</p>
<p class="Footnotes-Center">সুকুৎপুণ্যবতামেব স্বর্গং চাক্ষয়মশ্নুতে ॥</p>
<p class="Footnotes-Center">নিত্যমেব তু সংসর্গাৎ সর্বপাপক্ষয়ো ভবেৎ ।</p>
<p class="Footnotes-Center">ভুক্ত্বা সুখমনন্তং চ মদ্দেহে প্রবিলীয়তে ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।১৬২-১৬৩)</p>
<p class="Text">ব্রাহ্মণ বললেন— নাথ ! আমার মন যেন সর্বদা আপনার ধ্যানেই স্থিত থাকে । সম্পূর্ণ জগতের স্বামী মাধব ! আপনাকে ছাড়া অন্য কোনো বস্তু যেন আমার কখনও প্রিয় না হয় ।</p>
<p class="Text">শ্রীভগবান বললেন— নিষ্পাপ ব্রাহ্মণ ! তোমার বুদ্ধিতে সর্বদা এরূপ উত্তম চিন্তাই জাগ্রত থাকে সুতরাং তুমি আমার ধামে এসে আমার মতো দিব্য ভোগাদি উপভোগ করবে, কিন্তু তোমার মাতা-পিতা তোমার সেবা-সম্মান পাচ্ছেন না, অতএব তুমি আগে তোমার মাতা-পিতার পূজা করো, তারপর আমার স্বরূপ প্রাপ্ত হতে পারবে । তাঁদের দুঃখপূর্ণ ভাব ও ক্রোধে তোমার তপস্যা নষ্ট হবে । যে পুত্রের ওপর মাতা ও পিতার সর্বদা কোপ থাকে, তাঁকে আমি, ব্রহ্মা এবং মহেশ্বরও নরকবাস থেকে রক্ষা করতে পারব না(১) । তুমি মাতা-পিতার কাছে গিয়ে যত্নপূর্বক তাঁদের পূজা করো । অতঃপর তুমি আমার পরমধাম লাভ করবে ।</p>
<p class="Footnotes-Center">(১) মনু্যর্নিপতিতে যস্মিন্ পুত্রে পিত্রোশ্চ নিত্যশঃ ।</p>
<p class="Footnotes-Center">তন্নিরয়ং ন বাধেঽহং ন ধাতা ন চ শংকরঃ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।১৩৮)</p>
<p class="Text">ব্যাসদেব বললেন—জগদ্গুরু ভগবান একথা বলায় দ্বিজশ্রেষ্ঠ নরোত্তম বললেন— নাথ ! আপনি যদি আমার ওপর প্রসন্ন হয়ে থাকেন তাহলে আমাকে আপনার স্বরূপ দর্শন করান ।’ তখন সমগ্র লোকের একমাত্র কর্তা এবং ব্রাহ্মণ- হিতৈষী ভগবান নরোত্তমের প্রেমে প্রসন্ন হয়ে সেই পুণ্যকর্মা ব্রাহ্মণকে শঙ্খ-চক্র-গদা-পদ্ম ধারণকারী নিজ পুরুষোত্তম রূপ দর্শন করালেন । তাঁর তেজে সমগ্র জগৎ ব্যাপ্ত হয়েছিল । ব্রাহ্মণ দণ্ডের ন্যায় মাটিতে পড়ে ভগবানকে প্রণাম করে বললেন— ‘জগদীশ্বর ! আজ আমার জন্ম সফল আমার চক্ষু আজ কল্যাণময় হয়ে গেছে । আমার দুই হাত প্রশস্ত হয়েছে, আজ আমিও ধন্য হয়ে গিয়েছি । আমার পূর্বজ সনাতন ব্রহ্মলোকে যাচ্ছেন । জনার্দন ! আজ আপনার কৃপায় আমার বন্ধু-বান্ধবও আনন্দিত হয়েছেন, এখন আমার সকল মনোরথ পূর্ণ হয়েছে কিন্তু নাথ ! মূক চণ্ডাল ইত্যাদি জ্ঞানী মহাত্মাদের কথা ভেবে আমি অত্যন্ত বিস্মিত হচ্ছি । এঁরা দেশান্তরে সংঘটিত আমার সব বৃত্তান্ত কীভাবে জানলেন ? মূক চণ্ডালের গৃহে আপনি অত্যন্ত সুন্দর ব্রাহ্মণ রূপধারণ করে বিরাজ করছিলেন, এইভাবে পতিব্রতার গৃহে, তুলাধারের কাছে, মিত্রাদ্রোহকের ভবনে ও এই বৈষ্ণব মহাত্মার মন্দিরেও আপনার দর্শন লাভ হয়েছে । এই সবের প্রকৃত রহস্য কী ? অনুগ্রহ করে আমাকে বলুন ।’</p>
<p class="Text">শ্রীভগবান বললেন— মূক চণ্ডাল সর্বদা তাঁর পিতা-মাতাকে ভক্তি করতেন । শুভাদেবী পতিব্রতা নারী । তুলাধার সত্যবাদী এবং সর্বলোকের প্রতি সমভাবাপন্ন । অদ্রোহক লোভ ও কাম জয় করেছেন এবং বৈষ্ণব আমার অনন্য ভক্ত । এই সদ্গুণাদির জন্য আমি প্রসন্ন হয়ে এঁদের গৃহে সানন্দে বাস করি । আমার সঙ্গে সরস্বতী এবং লক্ষ্মীও এখানে বিরাজ করেন । মূক চণ্ডাল ত্রিভুবনে সকলের কল্যাণ করেন । চণ্ডাল হয়েও তিনি সদাচারে স্থিত তাই দেবতারা তাঁকে ব্রাহ্মণ বলে মানেন । পুণ্যকর্ম দ্বারা মূক চণ্ডালের সমকক্ষ হওয়া এই জগতে কারো পক্ষে সম্ভব নয় । তিনি সর্বদা মাতা-পিতার ভক্তিতে ব্যাপৃত থাকেন । তিনি (তাঁর এই ভক্তিবলে) ত্রিলোক জয় করেছেন । তাঁর মাতা-পিতার প্রতি ভক্তি দেখে আমি অত্যন্ত সন্তুষ্ট থাকি এবং তাঁর গৃহে সমস্ত দেবতাদের সঙ্গে ব্রাহ্মণরূপে নিবাস করি । এইভাবেই সেই পতিব্রতা নারী, তুলাধার, অদ্রোহক এবং এই বৈষ্ণবের গৃহেও আমি সর্বদা নিবাস করি । ধর্মজ্ঞ ! এক মুহূর্তের জন্যও আমি এঁদের গৃহত্যাগ করি না । যাঁরা পুণ্যাত্মা, তাঁরা প্রতিদিন আমার দর্শন লাভ করেন অন্য পাপী ব্যক্তিরা নয় । তুমি তোমার নিজ পুণ্য প্রভাবে ও আমার অনুগ্রহের কারণে আমার দর্শন পেয়েছ এবার আমি ক্রমশঃ ওইসব মহাত্মাদের সদাচারের কথা বর্ণনা করব, মন দিয়ে শোনো । এই বর্ণনা শুনে মানুষ জন্ম-মৃত্যুর বন্ধন থেকে সর্বদা মুক্ত হয়ে যান । দেবতাদের মধ্যেও পিতা-মাতার থেকে বড় কোনো তীর্থ নেই যিনি পিতা-মাতার আরাধনা করেন, তিনিই পুরুষদের মধ্যে শ্রেষ্ঠ । তিনি আমার হৃদয়ে থাকেন আর আমি তাঁর হৃদয়ে থাকি । আমাদের দুজনের মধ্যে কোনো পার্থক্য থাকে না । ইহলোক ও পরলোকে তিনি আমারই মতো পূজ্য । তিনি তাঁর সমস্ত আপনজনের সঙ্গে আমার রমণীয় ধামে গিয়ে আমাতেই লীন হয়ে যান । মাতা-পিতার আরাধনার শক্তিতেই এই নরশ্রেষ্ঠ মূক চণ্ডাল ত্রিলোকের কথা জানে, তাহলে এই বিষয়ে তুমি কেন বিস্মিত হচ্ছ ?</p>
<p class="Text">ব্রাহ্মণ জিজ্ঞাসা করলেন— জগদীশ্বর ! মোহ ও অজ্ঞতাবশতঃ প্রথমে মাতা-পিতার আরাধনা না করে, পরে ভালো-মন্দের জ্ঞান হলে যদি মানুষ আবার মাতা-পিতার সেবা করতে চান, তাহলে তাঁর জন্য কী কর্তব্য ?</p>
<p class="Text">শ্রীভগবান বললেন— বিপ্রবর ! এক বছর, এক মাস, এক পক্ষ, এক সপ্তাহ অথবা একদিনও যিনি মাতা-পিতাকে ভক্তি করেছেন, তিনি আমার ধাম প্রাপ্ত হন(১) । আর যিনি তাঁদের মনে কষ্ট দেন, তিনি অবশ্যই নরক গমন করেন । যিনি আগে মাতা-পিতার পূজা করেছেন বা করেননি, তাঁদের মৃত্যুর পর যদি ষাঁড় ছেড়ে দেন, তবে তিনি পিতৃভক্তির ফল লাভ করেন । বুদ্ধিমান যে পুত্র নিজ সর্বস্ব ব্যয় করে মাতা-পিতার শ্রাদ্ধ করেন, তিনি জাতিস্মর (পূর্ব জন্মের কথা স্মরণকারী) হন এবং তিনি পিতৃভক্তির পূর্ণ ফল পান । শ্রাদ্ধের থেকে মহাযজ্ঞ ত্রিলোকে দ্বিতীয় আর নেই । এতে যে দান করা হয়, তা অক্ষয় হয় । অপরকে যা দান করা হয় তার ফল হয় দশ হাজার গুণ । নিজ জাতিকে দিলে লক্ষ গুণ, পিণ্ডদানে দিলে কোটি গুণ এবং ব্রাহ্মণকে সেই ধন দান করলে তা অনন্ত গুণ ফলপ্রদান করে বলে বলা হয়েছে । যিনি গঙ্গাজলে এবং গয়া, প্রয়াগ, পুষ্কর, কাশী, সিদ্ধকুণ্ড এবং গঙ্গাসাগর সঙ্গম তীর্থে পিতৃপুরুষদের জন্য অন্নদান করেন, তাঁর মুক্তি নিশ্চিত এবং তাঁর পিতৃপুরুষ অক্ষয় স্বর্গলাভ করেন । তাঁর জন্ম সফল হয় । বিশেষতঃ যিনি গঙ্গাতে তিলমিশ্রিত জলে তর্পণ করেন তিনিও মোক্ষ লাভের অধিকারী হন, তাহলে যিনি পিণ্ডদান করেন তাঁর কথা তো বলাই বাহুল্য । অমাবস্যা এবং যুগাদি তিথি ও চন্দ্র, সূর্যগ্রহণের দিন যিনি পার্বণ শ্রাদ্ধ করেন, তিনি অক্ষয়-লোকের ভাগী হন । তাঁর পিতৃপুরুষ তাঁকে আশীর্বাদ ও অনন্ত ভোগ প্রদান করে দশহাজার বছর ধরে তৃপ্ত থাকেন । তাই পুত্রের প্রত্যেক পর্বে প্রসন্নতাসহ পার্বণ শ্রাদ্ধ করা উচিত । এইভাবে মাতাপিতার শ্রাদ্ধ-যজ্ঞের অনুষ্ঠান করলে মানুষ সর্বপ্রকার বন্ধন থেকে মুক্ত হয় ।</p>
<p class="Footnotes-Center">(১) দিনৈকং মাসপক্ষং বা পক্ষার্দ্ধং বাপি বত্সরম্ ।</p>
<p class="Footnotes-Center">পিত্রোর্ভক্তিঃ কৃতা যেন স চ গচ্ছেন্মমালয়ম্ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।২০৮)</p>
<p class="Text">প্রত্যহ যে শ্রাদ্ধ করা হয়, তাকে নিত্য শ্রাদ্ধ বলা হয় । যে ব্যক্তি শ্রদ্ধাপূর্বক নিত্য শ্রাদ্ধ করেন, তিনি অক্ষয়লোক উপভোগ করেন । এইরূপ কৃষ্ণপক্ষে বিধিপূর্বক কাম্যশ্রাদ্ধের অনুষ্ঠান করে মানুষ মনোবাঞ্ছিত ফললাভ করেন । আষাঢ় মাসের পূর্ণিমার পর যে পঞ্চম পক্ষ আসে (যাকে মহালয়া বা পিতৃপক্ষ বলা হয়), তাতে পিতৃপুরুষের শ্রাদ্ধ করা উচিত । তখন সূর্য কন্যারাশি প্রাপ্ত হয়েছে কিনা— তার বিচার করার প্রয়োজন নেই । সূর্য যখন কন্যারাশিতে স্থিত হন, তখন থেকে ষোলো দিন উত্তম দক্ষিণাসম্পন্ন যজ্ঞের সমান গুরুত্ব থাকে । ওইসব দিনে এই পরমপবিত্র কাম্য শ্রাদ্ধের অনুষ্ঠান করা উচিত, তাতে শ্রাদ্ধকর্তার মঙ্গল হয় । যদি সেই সময় শ্রাদ্ধ না করা যায়, তাহলে সূর্য যখন তুলারাশিতে অবস্থান করেন, সেই সময় কৃষ্ণপক্ষাদিতে উক্ত শ্রাদ্ধ করা উচিত ।</p>
<p class="Text">চন্দ্রগ্রহণের সময় সমস্ত দানই ভূমিদানের সমান হয় । সকল ব্রাহ্মণকে ব্যাসের মতো মনে করা হয় এবং সমস্ত জল গঙ্গাজল তুল্য হয় । চন্দ্রগ্রহণে প্রদত্ত দান অন্য সময়ের থেকে লক্ষ গুণ এবং সূর্যগ্রহণের দান দশ লক্ষ গুণ ফলপ্রদানকারী বলা হয় আর যদি গঙ্গাজল প্রাপ্ত হয়, তাহলে চন্দ্রগ্রহণের দান কোটি গুণ এবং সূর্যগ্রহণে প্রদত্ত দান দশ কোটি গুণের বেশি ফলপ্রদায়ক হয় । বিধিপূর্বক এক লাখ গোদান করলে যে ফল লাভ হয়, চন্দ্রগ্রহণের সময় গঙ্গায় স্নান করলে সেই ফল লাভ হয় । যিনি চন্দ্র ও সূর্য গ্রহণের সময় গঙ্গায় স্নান করেন, তিনি সমস্ত তীর্থে স্নান করার ফল প্রাপ্ত হন । রবিবারে সূর্যগ্রহণ ও সোমবারে চন্দ্রগ্রহণ হলে তাকে চূড়ামণি যোগ বলা হয় । সেই সময় স্নান ও দানের অনন্ত ফল বলে মানা হয় । সেই সময় পুণ্য তীর্থে প্রথমে উপবাস করে যে পুরুষ পিণ্ডদান, তর্পণ এবং ধনদান করেন, তিনি সত্যলোকে প্রতিষ্ঠিত হন ।</p>
<p class="Text">ব্রাহ্মণ জিজ্ঞাসা করলেন— দেব ! আপনি পিতার উদ্দেশ্যে করা শ্রাদ্ধ নামক মহাযজ্ঞের বর্ণনা করেছেন । এবার বলুন পিতা জীবিত থাকতে পুত্রের কী করণীয় ? কোন্ কর্ম করলে বুদ্ধিমান পুত্র জন্ম-জন্মান্তরে পরম কল্যাণ প্রাপ্তি করতে সক্ষম হয় । সবকিছু যত্নপূর্বক কৃপা করে বলুন ।</p>
<p class="Text">শ্রীভগবান বললেন— বিপ্রবর ! পিতাকে দেবতার মতো মনে করে তাঁর পূজা করা উচিত এবং পুত্রের মতো তাঁর ওপর স্নেহ রাখতে হয় । কখনও মনে মনেও তাঁর আদেশ উল্লঙ্ঘন করা উচিত নয় । যে পুত্র রুগ্ন পিতার ঠিকমতো পরিচর্যা করেন, তিনি অক্ষয় স্বর্গপ্রাপ্তি করেন এবং সর্বদা তিনি দেবতাদের দ্বারা পূজিত হন । পিতা যখন মরণাপন্ন হয়ে মৃত্যুর লক্ষণ দেখছেন, তখনও তাঁকে পূজা করে পুত্র দেবতার সমান হয়ে যান । (পিতার সদ্গতির জন্য) বিধিপূর্বক উপবাস করলে যে লাভ হয়, এখন তার বর্ণনা করছি, শোনো । হাজার অশ্বমেধ এবং একশত রাজসূয় যজ্ঞ করলে যে পুণ্য হয়, পিতার জন্য উপবাস করলে সেই পুণ্য প্রাপ্তি হয় । এই উপবাস যদি তীর্থে করা হয় তাহলে ওই দুই যজ্ঞের থেকে কোটি গুণ বেশি ফল লাভ হয় । যে শ্রেষ্ঠ ব্যক্তির প্রাণ গঙ্গাজলে চলে যায়, তিনি পুনরায় মাতৃদুগ্ধ পান করেন না, তিনি মুক্ত হয়ে যান । যিনি নিজ ইচ্ছায় কাশীবাস করে সেখানে প্রাণ-ত্যাগ করেন, তিনি মনোবাঞ্ছিত ফল ভোগ করে আমার শরীরে লীন হয়ে যান ।(১) যোগযুক্ত নৈষ্ঠিক ব্রহ্মচারী মুনিগণ যে গতি প্রাপ্ত হন, ব্রহ্মপুত্র নদীর সপ্তধারায় প্রাণত্যাগ করলে, সেই গতি লাভ হয় । বিশেষতঃ (অন্তকালে) যিনি শোন নদীর উত্তর তটে আশ্রয় নিয়ে বিধিপূর্বক প্রাণত্যাগ করেন, তিনি আমার সমত্ব প্রাপ্ত হন । যে ব্যক্তির মৃত্যু গৃহমধ্যে হয়, সেই গৃহের ছাতে যত বন্ধন থাকে, মৃত্যুপ্রাপ্ত ব্যক্তির শরীর তত বন্ধন প্রাপ্ত হল । এক একটি বছর পরে পরে এক একটি বন্ধন মুক্ত হয় । পুত্র ও আত্মীয়গণ মূক-দর্শক হয়ে অবস্থান করেন, তাঁরা বন্ধনমুক্তিতে কিছু সাহায্য করতে পারেন না । পর্বত, জঙ্গল, দুর্গম স্থান বা জলশূন্য স্থানে প্রাণত্যাগকারী মানুষ দুর্গতি প্রাপ্ত হন । তাঁকে কীট-পতঙ্গ জন্মগ্রহণ করতে হয় । যে মৃতব্যক্তির শবদেহ মৃত্যুর পরদিন দাহ করা হয়, তিনি ষাটহাজার বছর কুম্ভীপাক নরকবাস করেন । যে ব্যক্তি অস্পৃশ্যকে স্পর্শ করে বা পতিত অবস্থায় প্রাণত্যাগ করেন, তিনি চিরকাল নরকে বাস করে ম্লেচ্ছ-জন্ম গ্রহণ করেন । পুণ্য দ্বারা অথবা পুণ্যকর্মের অনুষ্ঠান করলে মর্ত্যলোক নিবাসী সব মানুষ মৃত্যুর সময় যেমন বুদ্ধিপ্রাপ্ত হন, তেমনই গতি তিনি লাভ করেন ।</p>
<p class="Footnotes-Center">(১) বারাণস্যাং ত্যজেদ্যস্তু প্রাণাংশ্চৈব যদৃচ্ছয়া ।</p>
<p class="Footnotes-Center">অভীষ্টং চ ফলং ভুক্ত্বা মদ্দেহে প্রবিলীয়তে ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।২৫২)</p>
<p class="Text">পিতার মৃত্যুর পর যে বলবান পুত্র তাঁর দেহ কাঁধে তুলে নেন, তিনি প্রতি পলে অশ্বমেধ যজ্ঞের ফল প্রাপ্ত হন । পুত্রের কর্তব্য হল পিতার শবদেহ চিতায় রেখে বিধিমতো মন্ত্রোচ্চারণ করে প্রথমে তাঁর মুখে অগ্নি সংযোগ করা, পরে সম্পূর্ণ শরীর দাহ করা । (তখন এইরূপ বলতে হবে) ‘যিনি লোভ-মোহ যুক্ত এবং পাপ-পুণ্যে আচ্ছাদিত ছিলেন, পিতার সেই শবদেহ সম্পূর্ণ শরীর আমি অগ্নিতে দাহ করছি তিনি যেন দিব্যলোকে গমন করেন ।(১) । এইভাবে দাহ করে পুত্র অস্থি-চয়নের জন্য কিছু সময় প্রতীক্ষায় ব্যতীত করে, পরে যথাসময় অস্থি-সঞ্চয় করে দশম দিনে স্নান করে ভিজে কাপড় ত্যাগ করবে । পরে সেই ব্যক্তি একাদশ দিনে শ্রাদ্ধ করে প্রেত শরীরের পুষ্টির জন্য একজন ব্রাহ্মণকে ভোজন করাবে । সেই সময় বস্ত্র, পিড়ি, চরণপাদুকা ইত্যাদি বস্তু বিধিমতো দান করবে । দশাহের চতুর্থ দিন করা (চতুর্থাহ), তিন পক্ষের পর করা (ত্রৈপাক্ষিক অথবা সার্ধমাসিক), ছয় মাসের মধ্যে হওয়া (ঊনষান্মাসিক) এবং বর্ষের মধ্যে করা (ঊনাব্দিক) শ্রাদ্ধ এবং এছাড়া বারো মাসে বারো শ্রাদ্ধ— মোট ষোলোটি শ্রাদ্ধ মানা হয় । যাঁর জন্য এই ষোলোটি শ্রাদ্ধ শ্রদ্ধা সহকারে যথাসাধ্য না করা হয়, তাঁর পিশাচত্ব স্থির হয়ে যায় । অন্য নানা শ্রাদ্ধ করলেও প্রেতযোনি থেকে তাঁর উদ্ধার হয় না । একবছর পার হলে জ্ঞানীপুরুষ পার্বণ শ্রাদ্ধ বিধিতে সপিণ্ডীকরণ নামক শ্রাদ্ধ করবেন ।</p>
<p class="Footnotes-Center">(১) লোভমোহসমাযুক্তং পাপপুণ্যসমাবৃতম্ ।</p>
<p class="Footnotes-Center">দহেয়ং সর্বগাত্রাণি দিব্যাঁল্লোকান্ স গচ্ছতু ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৭ ।২৬৬)</p>
<p class="Text">ব্রাহ্মণ জিজ্ঞাসা করলেন— কেশব ! তপস্বী, বনবাসী ও গৃহস্থ ব্রাহ্মণ যদি ধনহীন হন তাহলে তাঁর পিতৃ-কার্য কীভাবে সম্ভব হবে ?</p>
<p class="Text">শ্রীভগবান বললেন— যিনি তৃণ ও কাঠ উপার্জন করে অথবা পয়সা ভিক্ষা করে পিতৃকার্য করেন, তিনি কর্মের লক্ষগুণ অধিক ফল লাভ করেন । কিছু না করেও যদি পিতার মৃত্যু তিথিতে গরুকে শুধু ঘাস খাওয়ানো হয়, তাতে পিণ্ডদানের থেকে বেশি ফল লাভ হয় । আগেকার কথা, বিরাটদেশে এক অতি দীন ব্যক্তি থাকতেন । একদিন পিতার তিথি উপস্থিত হওয়ায় তিনি অত্যন্ত কাঁদছিলেন, কারণ তাঁর কাছে শ্রাদ্ধোপযোগী কোনো বস্তু ছিল না । অনেকক্ষণ কাঁদার পর তিনি এক জ্ঞানী ব্রাহ্মণকে জিজ্ঞাসা করেন— ‘ব্রহ্মন্ ! আজ আমার পিতার তিথি, কিন্তু আমার কাছে একটি কড়িও নেই । এই অবস্থায় কী করলে আমার হিত হবে ? আপনি আমাকে এমন উপদেশ দিন যাতে আমি ধর্মে স্থিত থাকতে পারি ।’</p>
<p class="Text">জ্ঞানী ব্রাহ্মণ বললেন— তাত ! এখন ‘কুতপ’ নামক মুহূর্ত অতিক্রম করছে, তুমি শীঘ্র বনে যাও এবং পিতার উদ্দেশ্যে ঘাস এনে গরুকে খাইয়ে দাও ।</p>
<p class="Text para-style-override-2">ব্রাহ্মণের উপদেশে তিনি বনে গিয়ে ঘাসের বোঝা নিয়ে অত্যন্ত আনন্দের সঙ্গে পিতার তৃপ্তির জন্য গরুকে ঘাস খাওয়ালেন । এই পুণ্য প্রভাবে তিনি দেবলোকে গমন করলেন । পিতৃযজ্ঞ থেকে বড় কোনো ধর্ম নেই, তাই পূর্ণভাবে চেষ্টা করে নিজ শক্তি অনুযায়ী মাৎসর্যভাব ত্যাগ করে শ্রাদ্ধ করা উচিত । যে ব্যক্তি লোকসমক্ষে এই ধর্মসন্তান (ধর্ম-বিস্তারকারী) অধ্যায় পাঠ করেন, তিনি প্রত্যেক লোকে গঙ্গাজলে স্নান করার ফল লাভ করেন । যিনি প্রত্যেক জন্মে মহাপাপ সংগ্রহ করছেন, তাঁর সমস্ত সংগ্রহ এই অধ্যায় একবার পাঠ করলে বা শ্রবণ করলে বিনাশপ্রাপ্ত হয় ।<span></span></p>


<p class="Page-Break"> </p>
<p class="Chapter-Heading" id="toc_marker-4">পতিব্রতা ব্রাহ্মণীর উপাখ্যান, কুলটা নারীদের সম্বন্ধে উমা-নারদ-সংবাদ, পতিব্রতার মহিমা ও কন্যাদানের ফল</p>
<p class="Text">নরোত্তম জিজ্ঞাসা করলেন— নাথ ! পতিব্রতা নারী আমার অতীত বৃত্তান্ত কী করে জানলেন ? তার প্রভাব কেমন ? কৃপা করে এসব বলুন ।</p>
<p class="Text">শ্রীভগবান বললেন—বৎস ! আমি একথা তোমাকে আগেই বলেছি । কিন্তু আবার যদি শোনার ইচ্ছা হয় তাহলে শোনো তোমার মনে যেসব প্রশ্ন আছে, সবকিছুর উত্তর দিচ্ছি । যে নারী পতিব্রতা হন, পতিকে প্রাণের সমান মনে করেন এবং সর্বদা পতির হিত-সাধনে তৎপর থাকেন, তিনি দেবতা ও ব্রহ্মবাদী মুনিদেরও পূজনীয় হন । যে নারী একজন পুরুষেরই সেবা করেন— অন্য কারো দিকে নজর দেন না, জগতে তাঁকে পরম পূজনীয় বলে মানা হয় ।</p>
<p class="Text">তাত ! প্রাচীন কালের কথা, মধ্যদেশে এক শোভাযুক্ত নগরী ছিল । সেখানে এক পতিব্রতা ব্রাহ্মণী থাকতেন, তাঁর নাম শৈব্যা । তাঁর পতি পূর্বজন্মের পাপে কুষ্ঠরোগী হয়ে গিয়েছিলেন । তাঁর দেহে অনেক ক্ষত হয়েছিল, যার থেকে রস গড়াত । শৈব্যা সর্বদা তাঁর পতির সেবায় ব্যস্ত থাকতেন । তিনি তাঁর শক্তি অনুযায়ী পতির সকল মনোবাসনাই পূর্ণ করতেন । প্রত্যহ দেবতার ন্যায় স্বামীর পূজা করতেন এবং দোষবুদ্ধি ত্যাগ করে তাঁকে বিশেষ স্নেহ করতেন । একদিন শৈব্যার পতি রাস্তায় এক পরমাসুন্দরী বেশ্যাকে যেতে দেখলেন, তাঁকে দেখে শৈব্যার পতি মোহমুগ্ধ হয়ে গেলেন । কামদেব তাঁর পূর্ণ চৈতন্য অধিকার করে নিলেন । তিনি দীর্ঘসময় ধরে দীর্ঘ নিঃশ্বাস ফেলতে লাগলেন ও উদাস হয়ে রইলেন, তাঁর এই অবস্থা দেখে শৈব্যা বাইরে এসে জিজ্ঞাসা করলেন— ‘নাথ ! আপনি উদাস হয়ে রয়েছেন কেন ? এত দীর্ঘ শ্বাস ফেলছেন কেন ? প্রভো ! আপনার কী প্রিয়, তা আমাকে বলুন । তা করার যোগ্য হোক বা না হোক, আমি অবশ্যই সেটি পূর্ণ করব । আপনিই আমার একমাত্র গুরু এবং প্রিয়তম ।’</p>
<p class="Text">পত্নীএকথা জিজ্ঞাসা করায় তাঁর পতি বললেন— ‘প্রিয়ে ! সেই কাজ তুমিও পূর্ণ করতে পারবে না, আমিও নয় সুতরাং বৃথা কথা বলা উচিত নয় ।’</p>
<p class="Text">পতিব্রতা বললেন— নাথ ! (আমার বিশ্বাস) আমি আপনার ইচ্ছা জেনে সেই কাজ অবশ্যই সিদ্ধ করতে পারব, আপনি আমাকে আদেশ দিন । যেকোনো ভাবে পারি আমি আপনার কাজ সিদ্ধ করব । আপনার কঠিন কাজ আমি যদি সযত্নে পূর্ণ করতে পারি, তাহলে ইহলোক ও পরলোকে আমার পরম কল্যাণ হবে ।</p>
<p class="Text">কুষ্ঠরোগাক্রান্ত পতি বললেন— সাধ্বি ! এখনই এই পথ দিয়ে এক পরমা-সুন্দরী বারবধূ যাচ্ছিলেন । তিনি সর্বাঙ্গ সুন্দরী, তাঁকে দেখে আমি কামাগ্নিতে দগ্ধ হচ্ছি । তোমার কৃপায় যদি সেই নবযুবতীকে প্রাপ্ত করতে পারি তাহলে আমার জন্ম সফল হয়ে যাবে । দেবি ! তুমি তাঁকে এনে আমার হিতসাধন করো ।</p>
<p class="Text">পতির কথা শুনে পতিব্রতা নারী বললেন— ‘প্রভো একটু ধৈর্য ধরুন । আমি যথাসাধ্য আপনার কাজ সফল করব ।’</p>
<p class="Text">এই বলে তিনি মনে মনে কিছু চিন্তা করে, রাত্রি শেষে— উষাকালে উঠে গোবর এবং ঝাঁটা নিয়ে শীঘ্র ঘর থেকে বার হলেন । যাওয়ার সময় তাঁর মন অত্যন্ত প্রসন্ন ছিল । বারবধূর গৃহে গিয়ে তিনি তাঁর অঙ্গন ও গলিপথে ঝাড়ু দিলেন এবং গোবরের লেপন দিয়ে পরিষ্কার করে লোকদৃষ্টির ভয়ে শীঘ্রই নিজ গৃহে ফিরে এলেন । এইভাবে, তিন দিন একনাগাড়ে সেই পতিব্রতা নারী বেশ্যার গৃহে ঝাড়ু ও গোবর লেপন দেবার কাজ করলেন । ওদিকে সেই বারবধূ তাঁর দাসীদের জিজ্ঞাসা করতে থাকেন— আজ এত সুন্দর করে কে অঙ্গন পরিষ্কার করেছে ? দাসীরা পরস্পর কথা বলে বেশ্যাকে বললেন— ‘ভদ্রে ! ঘর পরিষ্কার করার এই কাজ তো আমরা করিনি ।’ একথা শুনে বেশ্যা অত্যন্ত বিস্মিত হলেন, তিনি বহুক্ষণ এই নিয়ে চিন্তা করলেন এবং রাত্রি প্রভাত হতেই তাঁর দৃষ্টি পড়ল সেই পতিব্রতা নারীর ওপর । তিনি আবার তাঁর কাজ করতেই এসেছিলেন । বেশ্যা সেই পরম সাধ্বী পতিব্রতা ব্রাহ্মণী রমণীকে দেখে হায় ! হায় ! করে উঠলেন— ‘আপনি একী করছেন ! ক্ষমা করুন ! এসব থাক ।’ এই বলে বেশ্যা তাঁর পা ধরে বলতে লাগলেন— ‘পতিব্রতে ! আপনি আমার আয়ু, শরীর, সম্পত্তি, যশ ও কীর্তি— এই সব বিনাশ করার জন্য চেষ্টা করছেন । সাধ্বি ! আপনি যা যা চাইবেন, তা অবশ্যই দেব — একথা আমি দৃঢ়তাপূর্বক বলছি । স্বর্ণ, রত্ন, মণি, বস্ত্র আর যা কিছু আপনার ইচ্ছা, তা বলুন ।’</p>
<p class="Text">পতিব্রতা নারী তখন বেশ্যাকে বললেন— আমার অর্থের প্রয়োজন নেই, তোমার সঙ্গে কিছু কাজ আছে, যদি করো তবে বলব । সেই কার্য সিদ্ধ হলেই আমি সন্তুষ্ট হব এবং তখনই জানব যে তুমি আমার মনের সব ইচ্ছা পূর্ণ করেছ ।’</p>
<p class="Text">বেশ্যা বললেন— পতিব্রতা ! আপনি শীঘ্র বলুন । আমি সত্য করে বলছি, আপনার অভীষ্ট কাজ অবশ্যই করব । মাতাজী ! আপনি শীঘ্র আপনার প্রয়োজনের কথা বলুন ও আমাকে রক্ষা করুন ।</p>
<p class="Text">পতিব্রতা নারী লজ্জিত হয়ে সেই কাজ— যা তাঁর পতির শ্রেষ্ঠ এবং প্রিয় বলে মনে হচ্ছিল, তা জানালেন । তা শুনে বেশ্যা কিছুক্ষণ নিজ কর্তব্য ও তাঁর পতির কথা চিন্তা করতে লাগলেন । দুর্গন্ধযুক্ত গলিত কুষ্ঠ মানুষের সংস্পর্শের কথা ভেবে তাঁর অত্যন্ত দুঃখ হল । তিনি পতিব্রতাকে বললেন— ‘দেবি ! আপনার পতি যদি আমার গৃহে আসেন, তাহলে আমি একদিন তাঁর ইচ্ছা পূর্ণ করব ।’</p>
<p class="Text">পতিব্রতা বললেন— সুন্দরী ! আমি আজ রাতেই আমার পতিকে নিয়ে তোমার গৃহে আসব এবং তাঁর ইচ্ছা পূর্ণ হলে, তিনি সন্তুষ্ট হয়ে গেলে তখন তাঁকে নিজের ঘরে নিয়ে যাব ।</p>
<p class="Text">বেশ্যা বললেন— মহাভাগে ! এখন শীঘ্র নিজ গৃহে যান । আপনার পতি যেন আজ অর্ধেক রাতে আমার মহলে আসেন ।</p>
<p class="Text">একথা শুনে পতিব্রতা নারী নিজ গৃহে ফিরে এলেন । সেখানে এসে পতিকে বললেন— ‘প্রভো ! আপনার কাজ সফল হয়েছে । আজ রাতেই আপনাকে ওঁর গৃহে যাবার আছে ।’</p>
<p class="Text">গলিত কুষ্ঠ সেই ব্রাহ্মণ বললেন— দেবি ! আমি কী করে তাঁর গৃহে যাব, আমি তো চলতেই পারি না । তাহলে কার্য সিদ্ধ হবে কীভাবে ? </p>
<p class="Text">পতিব্রতা নারী বললেন— প্রাণনাথ ! আমি আপনাকে আমার পিঠে করে ওঁর ঘরে নিয়ে যাব এবং আপনার ইচ্ছা পূর্ণ হলে সেভাবেই আপনাকে নিয়ে আসব । </p>
<p class="Text">ব্রাহ্মণ বললেন— কল্যাণী ! তুমি এই কাজ করলে আমার কার্য সিদ্ধ হবে । তুমি যা করলে, অন্য নারীর পক্ষে তা করা অসম্ভব ।</p>
<p class="Text">শ্রীভগবান বললেন— ওই নগরে কোনো এক ধনীর গৃহে চোর বহু ধন চুরি করেছিল । রাজা যখন একথা শোনেন, তিনি তখন রাতপ্রহরী সমস্ত গুপ্তচরদের ডেকে ক্রুদ্ধ হয়ে বলেন— ‘তোমাদের যদি বাঁচার ইচ্ছা থাকে, তাহলে আজ চোরকে ধরে আমার কাছে নিয়ে এসো ।’ রাজার আদেশে সকল গুপ্তচর উদ্বিগ্ন হয়ে চোরের সন্ধানে রওনা হল । সেই নগরের কাছেই এক গভীর জঙ্গল ছিল, সেখানে এক বৃক্ষের নীচে মহাতেজস্বী মুনি মাণ্ডব্য সমাধিস্থ হয়ে বসেছিলেন । যোগীদের মধ্যে প্রধান মহর্ষি অগ্নির ন্যায় দেদীপ্যমান হয়েছিলেন । ব্রহ্মার ন্যায় তেজস্বী সেই মহামুনিকে দেখে দুষ্ট গুপ্তচরগণ নিজেদের মধ্যে বলাবলি করল— ‘এই চোর ! এই ধূর্ত অদ্ভুত রূপধারণ করে জঙ্গলে বাস করছে ।’ এই বলে সেই পাপী গুপ্তচরেরা মুনিশ্রেষ্ঠ মাণ্ডব্যকে বেঁধে ফেলল । কিন্তু মুনি সেই কঠোর স্বভাববিশিষ্ট মানুষদের কিছু বললেনও না এবং তাকালেনও না । গুপ্তচরেরা তাঁকে বেঁধে রাজার কাছে নিয়ে গেলে রাজা বললেন— ‘আজ আমি চোরকে পেয়েছি । তোমরা একে নগরের প্রবেশপথে নিয়ে যাও এবং চোরের যে নির্দিষ্ট দণ্ড আছে, তা একে দাও ।’ তারা মাণ্ডব্য মুনিকে নিয়ে গিয়ে পথে রাখা শূলের ওপর রেখে দিল । সেই শূল মুনির গুহ্যদ্বার দিয়ে প্রবেশ করে মস্তক দিয়ে বার হল । তাঁর সমস্ত দেহ শূল বিদ্ধ হয়ে গিয়েছিল । এর মধ্যে মধ্যরাতে গভীর অন্ধকারে আকাশ যখন মেঘাচ্ছন্ন হয়েছিল, তখন পতিব্রতা ব্রাহ্মণী তাঁর পতিকে পিঠে করে বেশ্যার গৃহে যাচ্ছিলেন । তিনি মুনির কাছ দিয়েই যাচ্ছিলেন এবং তখন তাঁর কুষ্ঠরোগী পতির দেহ মাণ্ডব্য মুনির শরীরে ছুঁয়ে গেল । সেই স্পর্শে তাঁর সমাধি ভঙ্গ হল, তিনি ক্রুদ্ধ হয়ে বললেন— ‘যিনি এখন আমাকে এই গাঢ় বেদনাবস্থায় পৌঁছে দিয়েছেন, তিনি সূের্যাদয় হলেই ভস্ম হয়ে যাবেন ।’</p>
<p class="Text">মাণ্ডব্য একথা বলতেই সেই কুষ্ঠগ্রস্ত ব্রাহ্মণ মাটিতে পড়ে গেলেন, তখন পতিব্রতা নারী বললেন— ‘আজ থেকে যেন সূের্যাদয় না হয় ।’ এই বলে তিনি নিজ পতিকে গৃহে নিয়ে গিয়ে সুন্দর বিছানায় শুইয়ে তাঁকে ধরে বসে রইলেন । মুনিশ্রেষ্ঠ মাণ্ডব্য এদিকে শাপ দিয়ে নিজ অভীষ্ট স্থানে চলে গেলেন । এইভাবে তিনদিন কেটে গেল, সূের্যাদয় হল না । চরাচরে প্রাণীসহ সমগ্র ত্রিলোক ব্যথিত হয়ে উঠল । তাই দেখে সমস্ত দেবতা ইন্দ্রকে অগ্রবর্তী করে ব্রহ্মার কাছে গিয়ে সূের্যাদয় না হওয়ার খবর নিবেদন করে বললেন— ‘ভগবান ! সূের্যর উদয় না হওয়ার কারণ কী ? আমরা তা বুঝতে পারছি না । এখন আপনার যা উচিত মনে হয়, তাই করুন ।’ তাঁদের কথা শুনে ব্রহ্মা পতিব্রতা ব্রাহ্মণী এবং মাণ্ডব্য মুনির সমস্ত ঘটনা জানালেন । তখন দেবতারা বিমানে করে প্রজাপতিকে অগ্রবর্তী করে শীঘ্রই পৃথিবীতে সেই কুষ্ঠগ্রস্ত ব্রাহ্মণের কাছে গেলেন । তাঁদের বিমানের রূপ এবং মুনিদের তেজে পতিব্রতার গৃহের মধ্যে যেন শত শত সূর্য উদিত হল । সেই সময় হংসের ন্যায় তেজস্বী বিমানে আগত দেবতাদের পতিব্রতা নারী দেখতে পেলেন । তিনি (নিজ পতির কাছে) শুয়েছিলেন । ব্রহ্মা তাঁকে সম্বোধন করে বললেন—‘মাতা ! সমস্ত দেবতা, ব্রাহ্মণ, গরু ইত্যাদি প্রাণীদের যাতে মৃত্যু হওয়ার আশঙ্কা থাকে— এমন কাজ তোমার কী করে পছন্দ হল ? সূের্যাদয়ের বিরুদ্ধে তোমার ক্রোধ ত্যাগ করো ।’</p>
<p class="Text">পতিব্রতা নারী বললেন— ভগবন্ ! আমার পতিই আমার একমাত্র গুরু । ইনি আমার কাছে সমগ্র লোকের থেকে বড় । সূের্যাদয় হলেই মুনির শাপে এঁর মৃত্যু হবে, তার জন্যই আমি সূর্যকে শাপ দিয়েছি । ক্রোধ, মোহ, লোভ, মাৎসর্য বা কামের বশ হয়ে আমি এই কাজ করিনি ।</p>
<p class="Text">ব্রহ্মা বললেন— মাতা ! যখন একজনের মৃতু্যতে ত্রিলোকের হিত হচ্ছে, এই অবস্থায় তোমার অত্যন্ত বেশি পুণ্য হবে ।</p>
<p class="Text">পতিব্রতা বললেন— পতিকে ত্যাগ করে আপনার পরম কল্যাণময় পরলোকও আমার পছন্দ নয় ।</p>
<p class="Text">ব্রহ্মা বললেন— দেবি ! সূের্যাদয় হলে যখন সমগ্র ত্রিলোক সুস্থ হয়ে উঠবে, তখন তোমার পতি ভস্মীভূত হলেও আমি তোমার কল্যাণসাধন করব । আমাদের আশীর্বাদে এই কুষ্ঠরোগাক্রান্ত ব্রাহ্মণ কামদেবের মতো সুন্দর হয়ে উঠবেন । </p>
<p class="Text">ব্রহ্মার কথা শুনে সেই সতী কিছুক্ষণ চিন্তা করে, পরে ‘আচ্ছা’ বলে মত দিলেন । তারপর তখনই সূের্যাদয় হল এবং মুনির শাপে পীড়িত ব্রাহ্মণ ভস্মে পরিণত হলেন । তারপর সেই ভস্ম থেকে কামদেবের ন্যায় সুন্দর রূপ ধারণ করে ব্রাহ্মণ প্রকটিত হলেন । তাই দেখে সমস্ত পুরবাসী অত্যন্ত বিস্মিত হলেন । দেবতারা প্রসন্ন হলেন । সব লোক সুস্থ হয়ে উঠল । সেই সময় স্বর্গলোক থেকে সূের্যর ন্যায় তেজপূর্ণ এক বিমান এল এবং সেই সাধ্বী নারী তাঁর পতিসহ দেবতাদের সঙ্গে বসে স্বর্গগমন করলেন । </p>
<p class="Text">শুভাও তেমনই পতিব্রতা, তাই তিনি আমার সমান । সতীত্বের সেই প্রভাবেই তিনি অতীত-বর্তমান-ভবিষ্যৎ— ত্রিকালের কথা জানতেন । যে ব্যক্তি এই পরম উত্তম পুণ্যময় উপাখ্যান লোকেদের শোনাবেন, তাঁর জন্মজন্মান্তরের পাপ নষ্ট হয়ে যাবে ।</p>
<p class="Text">ব্রাহ্মণ জিজ্ঞাসা করলেন— ভগবন্ ! মাণ্ডব্য মুনির দেহে শূলের আঘাত কী করে লাগল ? আর পতিব্রতা নারীর পতির কুষ্ঠরোগ কেন হল ?</p>
<p class="Text">ভগবান শ্রীবিষ্ণু বললেন— মাণ্ডব্যমুনি যখন বালক ছিলেন, তখন তিনি অজ্ঞতা ও মোহবশতঃ এক ফড়িঙের গুহ্যদেহে তৃণ ভরে দেন । যদিও তখন তাঁর ধর্মজ্ঞান ছিল না, তবুও সেই দোষের জন্য তাঁকে একদিন ও রাত্রি সেই কষ্ট ভোগ করতে হয় । কিন্তু মাণ্ডব্য মুনি সমাধিস্থ থাকায় শূলাঘাতের বেদনা সম্পূর্ণভাবে অনুভব করতে হয়নি । তেমনই পতিব্রতার পতিও পূর্বজন্মের এক কুষ্ঠ রোগাক্রান্ত ব্রাহ্মণকে বধ করেছিলেন, তাই তাঁর দেহে দুর্গন্ধযুক্ত কুষ্ঠ রোগ হয়েছিল । কিন্তু তিনি ব্রাহ্মণকে চার গৌরীদান ও তিন কন্যাদান করেছিলেন । তাই তাঁর স্ত্রী পতিব্রতা হয়েছিলেন । সেই পত্নীর জন্যই তিনি আমার সমত্ব প্রাপ্ত হয়েছেন ।</p>
<p class="Text">ব্রাহ্মণ বললেন— নাথ ! পতিব্রতার যদি এমন মাহাত্ম্য হয়, তাহলে যে ব্যক্তির স্ত্রী ব্যাভিচারিণী না হয়, তাঁর তো স্বর্গপ্রাপ্তি নিশ্চিত । সতী স্ত্রীর জন্য সকলের কল্যাণ হওয়া নিশ্চিত ।</p>
<p class="Text">শ্রীভগবান বললেন— ঠিক কথা । সংসারে কিছু নারী এমনই কুলটা হন যে সর্বস্ব অর্পণকারী পুরুষের (স্বামীর) প্রতিকূল আচরণ করেন— তাদের মধ্যে যারা সর্বতোভাবে অরক্ষণীয়— যাঁদের দুরাচার থেকে রক্ষা করা অসম্ভব— এরূপ পত্নীকে মন থেকেও স্বীকার করা উচিত নয় । যে নারী কামের বশীভূত হয়, সে নির্ধন, কুরূপ, গুণহীন এবং নীচকুলের পরিচারক পুরুষকেও স্বীকার করে নেয় । মৃত্যু পর্যন্ত সম্পর্ক বজায় রাখতে দ্বিধা করে না । সে গুণবান, কুলীন, অত্যন্ত ধনী, সুন্দর এবং রতিকাের্য কুশল পতিকেও পরিত্যাগ করে নীচ পুরুষের সেবা করে । বিপ্রবর ! এই বিষয়ে উমা-নারদ সংবাদই দৃষ্টান্ত, কারণ নারদ নারীদের সম্বন্ধে অনেক কিছু জানেন । নারদ মুনি স্বভাবতঃ সংসারের প্রত্যেক বিষয় জানার ইচ্ছা রাখেন । একবার তিনি নিজের মনে কিছু চিন্তা-ভাবনা করে উত্তম কৈলাস পর্বতে গেলেন । সেখানে মহাত্মা মুনি পার্বতীকে প্রণাম করে জিজ্ঞাসা করেন— ‘দেবি ! আমি নারীদের কুইচ্ছা সম্বন্ধে কিছু জানতে ইচ্ছা করি । এই বিষয়ে আমি একেবারে অজ্ঞ, তাই বিনীতভাবে প্রশ্ন করছি । সুতরাং আপনি আমাকে সেকথা বলুন ।’</p>
<p class="Text">পার্বতীদেবী বললেন— নারদ ! যুবতী নারীদের চিত্ত সর্বদা পুরুষে আকৃষ্ট হয়ে থাকে, এতে কোনো সন্দেহ নেই । নারী ঘৃতপূর্ণ কলসের ন্যায় আর পুরুষ জ্বলন্ত অগ্নির মতো তাই ঘৃত ও অগ্নি এক স্থানে রাখা উচিত নয় ।(১) যেমন মত্ত হাতিকে মাহুত অঙ্কুশ ও মুগুরের সাহায্যে বশীভূত করে, তেমনই নারীদের রক্ষক দণ্ডবলেই তাঁদের কাবু রাখতে পারেন । শিশুকালে পিতা, যৌবনকালে পতি এবং বৃদ্ধবয়সে পুত্র নারীকে রক্ষা করেন । তাঁদের কখনো স্বাধীনতা দেওয়া উচিত নয় ।(২) সুন্দরী নারীকে যদি তাঁর ইচ্ছানুসারে স্বাধীনতা দেওয়া হয় তবে পর-পুরুষের প্রার্থনায় অধীর হয়ে সে তাঁর আদেশানুসারে ব্যভিচারে প্রবৃত্ত হয়ে যায় । যেমন রান্না করা খাদ্যদ্রব্য চোখে চোখে না রাখলে তাতে কাক ও কুকুর ভাগ বসায়, তেমনই যুবতী নারী স্বাধীন হলে ব্যভিচারিণী হয়ে যায় । তখন সেই কুলটার সংস্পর্শে সমস্ত কুল দূষিত হয়ে ওঠে । অন্য বীজ থেকে জন্ম নেওয়া পুরুষ বর্ণসংকর নামে অভিহিত হয় ।(৩) সদাচারী নারী পিতৃকুল ও পতিকুল— উভয় কুলের সম্মান বৃদ্ধি করেন এবং তা বজায় রাখেন । সাধ্বী নারী তাঁর কুলকে উদ্ধার করেন এবং দুরাচারিণী কুলকে নরকে পতিত করেন । বলা হয়— সংসারে নারীর অধীনই হল স্বর্গ, কুল, কলঙ্ক, যশ-অপযশ, পুত্র-কন্যা-মিত্র ইত্যাদি । তাই বিদ্বান ব্যক্তি সন্তান কামনাতেই বিবাহ করেন । যে পাপী ব্যক্তি কোনো নারীকে দূষিত করেন, তিনি সেই নারীহত্যার পাপ ভোগ করে নরকে পতিত হন । যিনি পরস্ত্রীকে বলাৎকার করেন অথবা ধনলোভে তাকে ফাঁসিয়ে দেন, তাঁকে জগতে নারী হত্যাকারী বলা হয়, মৃত্যুর পর তিনিও ঘোর নরকে পতিত হন । পরস্ত্রীকে অপহরণ করলে মানুষ চণ্ডাল কুলে জন্ম নেয় । তেমনই পতির সঙ্গে বঞ্চনাকারী নারী চিরকাল নরকভোগ করে কাকজন্ম প্রাপ্ত করেন এবং উচ্ছিষ্ট ও দুর্গন্ধযুক্ত পদার্থ খেয়ে জীবন কাটান । তারপর মনুষ্যজন্ম লাভ করে বিধবা হন । যে ব্যক্তি মাতা, গুরুপত্নী, ব্রাহ্মণী, রাজার রানি বা অন্য কোনো প্রভু-পত্নীর সঙ্গে সমাগম করেন, তিনি অক্ষয়-নরক প্রাপ্ত হন । বোন-ভাগ্নে-বউ, কন্যা, পুত্রবধূ, কাকি, মামি, পিসি-মাসি ইত্যাদি অন্য নারীদের সঙ্গে সংসর্গ করলেও নরক থেকে উদ্ধার পাওয়া যায় না । শুধু তাই নয়, তাঁর ব্রহ্মহত্যারও পাপ লাগে এবং তিনি অন্ধ, বোবা, কালা হয়ে নিরন্তর অধোগামী হয়ে থাকেন সেই অধঃপতন থেকে কখনো তিনি রক্ষা পান না ।</p>
<p class="Footnotes-Center">(১) ঘৃতকুম্ভসমা নারী তপ্তাংগারসমঃ পুমান্ ।</p>
<p class="Footnotes-Center">তস্মাদ্ ঘৃতং চ বহ্নিং চ হ্যেকস্থানে ন ধারয়েৎ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৯ ।২১)</p>
<p class="Footnotes-Center">(২) পিতা রক্ষসি কৌমারে ভর্তা রক্ষতি যৌবনে ।</p>
<p class="Footnotes-Center">পুত্রাশ্চ স্থাবিরে ভাবে ন স্ত্রী স্বাতন্ত্রমহতি ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৯ ।২৩)</p>
<p class="Footnotes-Center">(৩)অরক্ষণাদ্যথা পাকঃ শ্বকাকবশগো বসেৎ ।</p>
<p class="Footnotes-Center">তথৈব যুবতী নারী স্বচ্ছন্দাদ্দুষ্টতাং ব্রজেৎ ॥</p>
<p class="Footnotes-Center">পুনরেব কুলং দুষ্টং তস্যাঃ সংসর্গতো ভবেৎ ।</p>
<p class="Footnotes-Center">পরবীজে নরো জাতঃ স চ স্যাদ্বর্ণসংকরঃ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৯ ।২৫-২৬)</p>
<p class="Text">ব্রাহ্মণ জিজ্ঞাসা করলেন— ভগবন্ ! এরূপ পাপ করলে মানুষ কীভাবে তার থেকে উদ্ধার পেতে পারেন ?</p>
<p class="Text">শ্রীভগবান বললেন— উপরিউক্ত নারীদের সঙ্গে সংসর্গকারী পুরুষ লৌহ-নারীমূর্তি তৈরি করে, তাকে আগুনে তপ্ত করে, পরে তাকে গভীরভাবে আলিঙ্গন করে প্রাণ-ত্যাগ করবেন এবং শুদ্ধ হয়ে পরলোক গমন করবেন । যে ব্যক্তি গৃহস্থাশ্রম ত্যাগ করে আমাতে মন নিবিষ্ট করেন ও প্রত্যহ আমার ‘গোবিন্দ’ নাম স্মরণ করেন, তাঁর সব পাপ বিনাশ হয় । তাঁর দ্বারা কৃত সহস্র ব্রহ্মহত্যা, শতবার গুরুপত্নীসংসর্গ, লক্ষবার মদ্যপান, স্বর্ণচুরি, পাপীদের সঙ্গে মেলামেশা— এছাড়াও যত বড় বড় পাপ, সেসবই আমার নাম স্মরণ করলে তৎক্ষণাৎ নষ্ট হয়ে যায়, ঠিক যেমন অগ্নির কাছে গেলে তুলোর বস্তা পুড়ে ছাই হয়ে যায় । সুতরাং মানুষের উচিত আমার ‘গোবিন্দ’ নাম স্মরণ করে পবিত্র হওয়া । (কিন্তু যিনি নামের আশ্রয় নিয়ে পাপ করেন, নাম কখনো তাঁকে রক্ষা করে না ।) । যিনি প্রতিদিন আমার গোবিন্দ নাম কীর্তন করেন ও পূজা করে গৃহস্থাশ্রমে বাস করেন, তিনি পাপ থেকে উদ্ধার পেয়ে যান । তাত ! গঙ্গার রমণীয় তটে চন্দ্রগ্রহণের মঙ্গলময় সময়ে কোটি কোটি গোদান করলে মানুষ যে ফল লাভ করেন, তার থেকে সহস্রগুণ অধিক ফল ‘গোবিন্দ’ নাম কীর্তনে পাওয়া যায় । কীর্তনকারী ব্যক্তি সর্বদা আমার বৈকুণ্ঠধামে নিবাস করেন ।(১) পুরাণে আমার কথা শ্রবণ করলে মানুষ আমার সমকক্ষ হয় । যিনি পুরাণকথা শোনান, তিনি আমার সাযুজ্য প্রাপ্ত হন, সুতরাং প্রতিদিন পুরাণ শ্রবণ করা উচিত । পুরাণ শ্রবণ হল ধর্মের সংগ্রহ ।</p>
<p class="Footnotes-Center">(১) যো বৈ গৃহাশ্রমং ত্যক্ত্বা মচ্চিত্তো জায়তে নরঃ ।</p>
<p class="Footnotes-Center">নিত্যং স্মরতি গোবিন্দং সর্বপাপক্ষয়ো ভবেৎ ॥</p>
<p class="Footnotes-Center">ব্রহ্মাহত্যাযুতং তেন কৃতং গুর্বংগনাগমঃ ।</p>
<p class="Footnotes-Center">শতং শতসহস্রং চ পৈষ্টীমদ্যস্য ভক্ষণম্ ॥</p>
<p class="Footnotes-Center">স্বর্ণাদের্হরণং চৈব তেষাং সংসর্গকশ্চিরম্ ।</p>
<p class="Footnotes-Center">এতান্যন্যানি পাপানি মহান্তি পাতকানি চ ॥</p>
<p class="Footnotes-Center">অগ্নিং প্রাপ্য যথা তূলং তৃণমাশু প্রণশ্যতি ।</p>
<p class="Footnotes-Center">তস্মান্মন্নাম গোবিন্দং স্মৃত্বা পূতো ভবেন্নরঃ ॥</p>
<p class="Footnotes-Center">যো বা গৃহাশ্রমে তিষ্ঠেন্নিত্যং গোবিন্দঘোষণম্ ।</p>
<p class="Footnotes-Center">কৃত্বা চ পূজয়িত্বা চ স পাপাত্সন্তরো ভবেৎ ॥</p>
<p class="Footnotes-Center">ভাগীরথীতটে রম্যে খগস্য গ্রহণে শিবে ।</p>
<p class="Footnotes-Center">গবাং কোটিপ্রদানেন যৎফলং লভতে নরঃ ॥</p>
<p class="Footnotes-Center">তৎফলং সমবাপ্নোতি সহস্রং চাধিকং চ যৎ । </p>
<p class="Footnotes-Center">গোবিন্দকীর্তনে তাত মৎপুরে চাক্ষয়ং বসেৎ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৯ ।৫০-৫৬)</p>
<p class="Text">বিপ্রবর এবার আমি সতী নারীদের যা উৎকৃষ্ট গুণ, তার বর্ণনা করছি । সতী নারীর বংশ শুদ্ধ হয় । সেখানে সর্বদা লক্ষ্মী বিরাজ করেন । সতীর পিতৃকুল ও পতিকুল— উভয় কুল এবং তাঁর স্বামীও স্বর্গলোক প্রাপ্ত হন । যে নারীগণ তাঁদের জীবনের পূর্বকাল পুণ্য-পাপ-মিশ্রিত কর্মে কাটিয়ে পরে পতিব্রতা হন, তাঁরাও আমার লোক প্রাপ্ত করেন । যে নারী তাঁর পতিকে অনুগমন করেন, সেই মদ্যপ, ব্রহ্মহত্যাকারী ও সর্বপ্রকার পাপ সম্বলিত পতিকেও তিনি পাপমুক্ত করে নিজ সঙ্গে স্বর্গে নিয়ে যান । যিনি মৃত স্বামীর পরেই প্রাণত্যাগ করেন, তাঁর স্বর্গপ্রাপ্তি নিশ্চিত । যে নারী পতিকে অনুগমন করেন, তিনি মনুষ্যদেহে যত রোম (সাড়ে তিন কোটি) থাকে, তত বৎসর স্বর্গলোকে নিবাস করেন । যদি পতির অন্যত্র মৃত্যু হয়, তাহলে তাঁর কোনো চিহ্ন দিয়ে যে নারী চিতার আগুনে প্রাণবিসর্জন করেন, তিনি তাঁর পতিকে পাপ থেকে উদ্ধার করেন । যে নারী পতিব্রতা, তাঁর উচিত পতির পরদেশে মৃত্যু হলে, তাঁর কোনো চিহ্ন নিয়ে অগ্নিতে শয়ন করে স্বর্গলোকে গমন করা । যদি ব্রাহ্মণ জাতির নারী মৃতপতির সঙ্গে চিতাগ্নিতে প্রবেশ করেন, তাহলে তাঁর আত্মহত্যার পাপ হয় । তাতে তিনি নিজে এবং পতি কেউই স্বর্গে যেতে পারেন না । তাই শ্রীব্রহ্মার আদেশ হল যে ব্রাহ্মণ জাতির নারী নিজ মৃত স্বামীর সঙ্গে চিতায় দগ্ধ হয়ে মরবেন না । ব্রাহ্মণী বিধবার বৈধব্য-ব্রত পালন করা উচিত । যে বিধবা একাদশীর ব্রত পালন করেন না, তিনি অন্য জন্মেও বিধবা হন এবং প্রত্যেক জন্মে দুর্ভাগ্য দ্বারা পীড়িত হন । মাছ-মাংস খেলে এবং ব্রত পালন না করলে তিনি চিরকাল নরকে বাস করে পরে কুকুর জন্ম প্রাপ্ত হন । যে কুলনাশিনী বিধবা দুরাচারিণী হয়ে মৈথুনে লিপ্ত হন, তিনি নরক যাতনা ভোগ করে দশ জন্ম ধরে গর্দভী হয়ে থাকেন, তারপর মনুষ্যজন্ম পান এবং তখনও বাল্যবিধবা হয়ে দাসীভাব প্রাপ্ত হন ।</p>
<p class="Text">ব্রাহ্মণ বললেন— ভগবন্ ! আপনার যদি আমার ওপর অনুগ্রহ থাকে, তাহলে এখন কন্যাদানের ফল বর্ণনা করুন, সেই সঙ্গে তার প্রকৃত বিধি-নিয়মও বলুন ।</p>
<p class="Text">শ্রীভগবান বললেন— ব্রহ্মন্ ! রূপবান, গুণবান, কুলীন, তরুণ, সমৃদ্ধিশালী এবং অর্থ-সম্পদসম্পন্ন বরকে কন্যাদান করার যে ফল হয়, তা শ্রবণ করো । যে ব্যক্তি অলংকারযুক্ত কন্যাদান করেন, তাঁর দ্বারা বন-জঙ্গল-পর্বত পরিবৃত সম্পূর্ণ পৃথিবী দান করা হয় । যে পিতা কন্যা-শুল্ক গ্রহণ করে ভোগ করেন তিনি নরকে পতিত হন । যে মূর্খ নিজ কন্যাকে বিক্রি করেন, তিনি কখনো নরক হতে উদ্ধার পান না । যিনি লোভবশতঃ অযোগ্য পুরুষের হাতে কন্যা সমর্পণ করেন, তিনি রৌরব নরকে পড়ে শেষকালে চণ্ডাল জন্ম নেন ।(১) তাই জামাতার কাছ থেকে বিদ্বান ব্যক্তি শুল্ক গ্রহণের কথা মনেও আনেন না । নিজের থেকে জামাতাকে যা কিছু দেওয়া হয়, তা অক্ষয় হয়ে যায় । জমি, গরু, সোনা, অর্থ-সম্পদ, বস্ত্রাদি যা কিছু জামাতাকে পণ-স্বরূপ দান করা হয়, তা অক্ষয় ফলপ্রদানকারী হয় । যেমন কাটা দড়ি ঘড়ার সঙ্গে কুয়াতে পড়ে ডুবে যায়, তেমনই দাতা দানের সংকল্প করে যদি ভুলে যান এবং দানগ্রহণকারী ব্যক্তি তাঁকে স্মরণ করিয়ে না দেন এবং দান না নেন, তাহলে উভয়েই নরকে পতিত হন । সাত্ত্বিক ব্যক্তি জামাতাকে পণ হিসাবে যা দেবেন বলে ঠিক করেছেন, তা অবশ্যই দিয়ে দেওয়া উচিত । না দিলে প্রথমে তো তিনি নরকে পতিত হবেন, পরে প্রতিগ্রহ গ্রহণকারী দাসরূপে জন্মগ্রহণ করেন ।</p>
<p class="Footnotes-Center">(১) যঃ পুনঃ শুল্কমশ্নাতি স যাতি নরকং নরঃ ।</p>
<p class="Footnotes-Center">বিক্রীত্বা চাত্মজাং মূঢ়ো নরকান্ন নিবর্ততে ॥</p>
<p class="Footnotes-Center">লোভাদসদৃশে পুংসি কন্যাং যস্তু প্রযচ্ছতি ।</p>
<p class="Footnotes-Center">রৌরবং নরকং প্রাপ্য চাণ্ডালত্বং চ গচ্ছতি ॥</p>
<p class="Footnotes-Right">(পদ্মপুরাণ, সৃষ্টিখণ্ড ৪৯ ।৯০-৯১)</p>
<p class="Text para-style-override-2">যিনি অত্যধিক আহার করেন, অতি দূরে থাকেন, অতি ধনবান, অত্যন্ত দুষ্টস্বভাব, যাঁর কুল উত্তম নয় এবং যিনি মূর্খ— এইরূপ ছয় ব্যক্তির সঙ্গে কন্যার বিবাহ দেওয়া উচিত নয় । তেমনই অতিবৃদ্ধ, অত্যন্ত দীন, রোগী, অতি নিকটে বাসকারী, অত্যন্ত রাগী ও অসন্তুষ্ট— এই ছয় ব্যক্তিকেও কন্যাদান করা উচিত নয় । এঁদের হাতে কন্যাদান করলে মানুষ নরকে পতিত হয় । ধনলোভে বা সম্মান লাভের উদ্দেশ্যে যিনি কন্যাদান করেন বা এক কন্যাকে দেখিয়ে অপরের সঙ্গে বিবাহ দেন, তিনিও নরকগমন করেন । যিনি প্রতিদিন এই পরম পুণ্যময় উপাখ্যান শ্রবণ করেন, তাঁর জন্ম-জন্মান্তরের পাপ বিনষ্ট হয় ।<span></span></p>


<p class="Page-Break"> </p>
<p class="Chapter-Heading" id="toc_marker-5">তুলাধারের সত্য ও সমত্বের প্রশংসা, সত্যভাষণের মহিমা, লোভ-ত্যাগের বিষয়ে এক শূদ্রের কাহিনী এবং মূক চণ্ডালাদির পরমধাম গমন</p>
<p class="Text">ব্রাহ্মণ বললেন— প্রভো ! আমার ওপর আপনার যদি কৃপা থাকে তাহলে এবার তুলাধারের চরিত্র ও তার অনুপম প্রভাব পুরোপুরি বর্ণনা করুন ।</p>
<p class="Text">শ্রীভগবান বললেন— যিনি সত্যপালন করে লোভ ও দোষবুদ্ধি ত্যাগ করে প্রতিদিন কিছু দান করেন, তাঁর দ্বারা প্রত্যহ উত্তম দক্ষিণাযুক্ত সাত যজ্ঞাদির অনুষ্ঠান করা হয় বলে জানবে । সত্যের দ্বারাই সূর্য উদয় হয়, সত্যের সাহায্যেই বায়ু প্রবাহিত হয়, সত্যের প্রভাবেই সমুদ্র তার মর্যাদা উল্লঙ্ঘন করে না এবং ভগবান কচ্ছপরূপে পৃথিবীকে নিজ পিঠে ধারণ করেছেন । সত্যের জন্যই ত্রিলোক ও পর্বতসমূহ বিরাজ করছে । যিনি সত্যভ্রষ্ট হয়ে যান, তাঁকে অবশ্যই নরকে বাস করতে হয় । যিনি সত্যবাক্য ও কাের্য সর্বদা সংলগ্ন থাকেন, তিনি স-শরীরে ভগবৎ-ধামে গিয়ে ভগবৎস্বরূপ হয়ে যান । সত্যের জন্যই সমস্ত ঋষি-মুনি আমাকে প্রাপ্ত করে শাশ্বত গতিতে স্থিত হয়েছেন । সত্যের প্রভাবেই রাজা যুধিষ্ঠির সশরীরে স্বর্গে গমন করেন(১) । তিনি সমস্ত শত্রুজয় করে ধর্মানুসারে লোকপালন করেছিলেন । অত্যন্ত দুর্লভ এবং বিশুদ্ধ রাজসূয় যজ্ঞের অনুষ্ঠান করেছিলেন । তিনি প্রত্যহ চুরাশি হাজার ব্রাহ্মণকে ভোজন করাতেন এবং তাঁদের ইচ্ছানুসারে পর্যাপ্ত ধন দান করা হত । যখন তিনি নিশ্চিন্ত হতেন যে এতে প্রত্যেক ব্রাহ্মণের দারিদ্র দূর হয়েছে, তখন তাঁদের বিদায় জানাতেন । এ সবই ছিল তাঁর সত্যের প্রভাব । রাজা হরিশ্চন্দ্র সত্যের আশ্রয় গ্রহণ করাতেই বাহন, পরিবার ও নিজ বিশুদ্ধ শরীরসহ সত্যলোকে প্রতিষ্ঠিত রয়েছেন । এঁরা ছাড়াও আরো অনেক রাজা, সিদ্ধ, মহর্ষি, জ্ঞানী ও যজ্ঞকর্তা হয়েছেন, যাঁরা কখনও সত্য থেকে সরে আসেননি । সুতরাং জগতে যিনি সত্যপরায়ণ হন, তিনিই জগৎকে উদ্ধার করতে সক্ষম । মহাত্মা তুলাধার সত্যভাষণে অবিচল । সত্য বলার জন্যই এই জগতে তাঁর সমকক্ষ আর কেউ নেই । তুলাধার কখনও মিথ্যা বলেন না । দামি ও সস্তা সর্বপ্রকার বস্তুর কেনা-বেচার কাজে ইনি অত্যন্ত বুদ্ধিমান ব্যক্তি ।</p>
<p class="Footnotes-Center">(১) সত্যেনোদয়তে সূরো বাতি বাতস্তথৈব চ ।</p>
<p class="Footnotes-Center">ন লঙ্ঘয়েৎ সমুদ্রস্তু কূর্মো বা ধরণীং যথা ॥</p>
<p class="Footnotes-Center">সত্যেন লোকাস্তিষ্ঠন্তি সর্বে চ বসুধাধরাঃ ।</p>
<p class="Footnotes-Center">সত্যাদ্ভ্রষ্টোঽথ যঃ সত্ত্বোঽপ্যধোবাসী ভবেদ্ ধ্রুবম্ ॥</p>
<p class="Footnotes-Center">সত্যবাচি রতো যস্তু সত্যকার্যারতঃ সদা ।</p>
<p class="Footnotes-Center">সশরীরেণ স্বর্লোকমাগত্যাচ্যুততাং ব্রজেৎ ॥</p>
<p class="Footnotes-Center">সত্যেন মুনয়ঃ সর্বে মাং চ গত্বা স্থিরাঃ স্থিতাঃ ।</p>
<p class="Footnotes-Center">সত্যাদ্ যুধিষ্ঠিরো রাজা সশরীরো দিবং গতঃ ॥</p>
<p class="Footnotes-Right">(পদ্মপুরাণ, সৃষ্টিখণ্ড ৫০ ।৩-৬)</p>
<p class="Text">বিশেষতঃ সাক্ষীর সত্যবাক্যই উত্তম বলে মনে করা হয় । বহু সাক্ষীই সত্যকথা বলে অক্ষয় স্বর্গ প্রাপ্ত করেছেন । যে বক্তা বিদ্বান সভায় গিয়ে সত্য কথা বলেন, তিনি শ্রীব্রহ্মার ধাম, যা অন্যান্য যজ্ঞের দ্বারা দুর্লভ, তা প্রাপ্ত হন । যিনি সভায় সত্যভাষণ করেন, তিনি অশ্বমেধ যজ্ঞের ফললাভ করেন । লোভ ও দ্বেষবশতঃ মিথ্যাকথা বললে মানুষ রৌবব নরক প্রাপ্ত হয় । তুলাধার সকলের সাক্ষী তিনি মনুষ্যমধ্যে সাক্ষাৎ সূর্য । বিশেষ ব্যাপার হল যে লোভ পরিত্যাগের কারণেই মানুষ স্বর্গে দেবতা হন ।</p>
<p class="Text">এক মহাভাগ্যবান শূদ্র ছিলেন, যাঁর কোনো লোভ ছিল না । তিনি শাকাহার করে, বাজার থেকে অন্নের দানা ও ক্ষেত থেকে ধানের বীজ দিয়ে বড়ো কষ্টে জীবন-নির্বাহ করতেন । তাঁর মাত্র দুটি জীর্ণ-পুরাতন বস্ত্র ছিল এবং নিজ হাতে সব কর্ম করতেন । তাঁর কখনও কোনো বস্তু লাভ হয়নি, তা সত্ত্বেও তিনি পরধন গ্রহণ করতেন না । একদিন আমি তাঁকে পরীক্ষা করার জন্য দুটি নতুন বস্ত্র নদীতীরে এক কোণায় যত্ন সহকারে রেখে একটু দূরে দাঁড়িয়ে থাকলাম । শূদ্র সেই বস্ত্র দুটি দেখেও লোভ করলেন না এবং এগুলি অন্য কারো হবে মনে করে চুপচাপ ঘরে চলে গেলেন । তখন ভাবলাম যে এত অল্প লাভ হবে ভেবে সে হয়তো এই বস্ত্রদুটি নেয়নি । পরে আমি ফলের মধ্যে সোনার টুকরো ভরে ওখানেই আবার রেখে এলাম । মগধপ্রদেশ, নদীর তীর, নির্জন কোণ— সেই জায়গায় পৌঁছে সে এই অদ্ভুত ফল দেখতে পেল । তাতে দৃষ্টি পড়তেই সে বলে উঠল— ‘বাস্ এ কোনো কৃত্রিম বিধান মনে হচ্ছে । এখন এই ফল নিলে আমার অলোভ বৃত্তি নষ্ট হবে । এই ধন রক্ষা করতে বড় কষ্ট হবে । এ হল অহংকারের স্থান । যেমন যেমন অর্থ-সম্পদ আদির প্রাপ্তি হয়, তেমনই লোভ বৃদ্ধি পায় অর্থাৎ পাওয়া থেকেই লোভের উৎপত্তি হয় । লোভগ্রস্ত মানুষকে সর্বদা নরকে থাকতে হয় । এই গুণহীন দ্রব্য যদি আমার ঘরে থাকে, তাহলে আমার স্ত্রী-পুত্রেরা উন্মাদ হয়ে যাবে । উন্মাদ কামজনিত বিকার তাতে বুদ্ধিভ্রম হয়, ভ্রম থেকে মোহ ও অহংকারের উৎপত্তি হয় । তার থেকে ক্রোধ ও লোভের প্রাদুর্ভাব হয় । এই সবের আধিক্য হলে তপস্যার নাশ হয় । তপস্যা ক্ষয় হলে চিত্তে মোহ উদ্ভব করে মালিন্যের উৎপত্তি হয় । সেই মালিন্যরূপ শিকলে আবদ্ধ হলে মানুষ আর ওপরে উঠতে পারে না ।’</p>
<p class="Text">এই চিন্তা করে শূদ্র সেই ফল সেখানেই রেখে গৃহে চলে যান । তখন স্বর্গস্থ দেবতাগণ প্রসন্নতাসহ ‘সাধু-সাধু’ বলে তাঁর প্রশংসা করতে থাকেন । তখন আমি এক ক্ষপণকের রূপ ধরে তাঁর গৃহের কাছে গিয়ে লোকেদের তাঁর ভাগ্যের কথা বলতে থাকি । বিশেষতঃ অতীতের কথা বলছিলাম, সেখানে বহু লোকের আনাগোনা হওয়াতে এই সংবাদ সর্বত্র ছড়িয়ে পড়ল । তাই শুনে সেই শূদ্রের পত্নী আমার কাছে আসেন এবং তাঁর ভাগ্যের কথা জিজ্ঞাসা করেন । আমি তখন সত্ত্বর তাঁর মনের কথা বলে দিই এবং একান্তে তাঁকে বলি—‘মহাভাগে ! বিধাতা তোমার জন্য আজ বহু ধন দিয়েছিলেন, কিন্তু তোমার পতি মূর্খের মতো তা পরিত্যাগ করে দিয়েছেন । তোমার গৃহে ধনের অত্যন্ত অভাব । সুতরাং যতদিন তোমার পতি জীবিত থাকবেন, ততদিন তাঁকে এই দারিদ্র ভোগ করতেই হবে । এতে কোনো সন্দেহ নেই । মাতা ! তুমি এখনই গৃহে গিয়ে পতিকে এই ধনের বিষয়ে জিজ্ঞাসা করো ।’ এই মঙ্গলময় কথা শুনে তিনি নিজ পতির কাছে গেলেন এবং এই দুঃখজনক বৃত্তান্ত আলোচনা করতে লাগলেন । তাঁর কথা শুনে শূদ্র বিস্মিত হলেন । তিনি কিছু চিন্তা করে পত্নীসহ আমার কাছে আসেন এবং একান্তে আমাকে বলেন— ‘ক্ষপণক ! বলো, তুমি কী বলতে চাও !’</p>
<p class="Text">ক্ষপণক বলেন— তাত ! তুমি প্রত্যক্ষভাবে ধন পেয়েছিলে তবুও অবজ্ঞা সহকারে তৃণের ন্যায় তা ত্যাগ করেছ । কেন এমন করলে ? মনে হয় ভোগ করা তোমার ভাগ্যে নেই । ধনের অভাবে তোমাকে আজন্ম আত্মীয়দের দুঃখ দেখতে হবে প্রত্যহ মৃতের মতো অবস্থায় পড়তে হবে । অতএব শীঘ্রই এই ধন গ্রহণ করো এবং নিষ্কণ্টকভাবে ভোগ করো ।</p>
<p class="Text">শূদ্র বললেন— ক্ষপণক ! আমার ধনের আকাঙ্ক্ষা নেই । ধন সংসারে আবদ্ধকারী এক চক্র । তাতে আবদ্ধ হলে মানুষ আর উদ্ধারলাভ করে না । ইহলোক ও পরলোকে ধনের যা দোষ আছে, তা শোনো । ধন থাকলে চোর, বন্ধু-বান্ধব ও রাজার থেকেও ভয় থাকে । সব মানুষ (ওই ধন আত্মসাৎ করার জন্য) ধনী ব্যক্তিকে হত্যা করার ইচ্ছা পোষণ করে তাহলে ধন কীভাবে সুখদায়ক হয় ? ধন প্রাণঘাতক এবং পাপসাধক । ধনীর গৃহ কাল এবং কামাদি দোষের নিকেতন হয়ে ওঠে । সুতরাং ধনই দুর্গতির প্রধান কারণ হয় ।</p>
<p class="Text">ক্ষপণক বললেন— যার কাছে ধন থাকে, তারই মিত্রলাভ হয় । যার ধন থাকে, সকলেই তার আত্মীয়-বন্ধু হয়ে থাকে । কুল, শীল, পাণ্ডিত্য, রূপ, ভোগ-যশ, সুখ— এসবই ধনবান প্রাপ্ত করে থাকেন । ধনহীন মানুষকে তাঁর স্ত্রী-পুত্রও পরিত্যাগ করেন তবে তাঁর আর মিত্রলাভ কীভাবে হবে ? যিনি জন্মাবধি দরিদ্র, তিনি কীভাবে ধর্মানুষ্ঠান করবেন ? স্বর্গপ্রাপ্তির জন্য যা উপকারী, সাত্ত্বিক যজ্ঞকার্য বা পুকুর খনন ইত্যাদি কাজ, তাও অর্থের অভাবে করা সম্ভব নয় । দানই জগতের কাছে স্বর্গের সিঁড়ি-স্বরূপ নির্ধন-ব্যক্তির পক্ষে তাতে সফল হওয়া সম্ভব হয় না । ব্রতাদি পালন, ধর্মোপদেশ শ্রবণ, পিতৃ-যজ্ঞ ইত্যাদির অনুষ্ঠান, তীর্থ সেবন— এই সব শুভকর্ম ধনহীন মানুষ করতে পারেন না । রোগাদি নিবারণ, পথ্য সেবন, ঔষধ সংগ্রহ, নিজ শরীর রক্ষা ও শত্রুবিজয় ইত্যাদি কাজও ধনের দ্বারাই সিদ্ধ হয় । তাই যার কাছে অনেক অর্থ থাকে, সে ইচ্ছানুযায়ী ভোগ করতে পারে । অর্থ থাকলে তুমি দানের দ্বারাই শীঘ্র স্বর্গলাভ করতে পারবে ।</p>
<p class="Text">শূদ্র বললেন— কামনা ত্যাগ করলেই সমস্ত ব্রত পালন করা হয় । ক্রোধ ত্যাগ করলে তীর্থ সেবন করা হয় । দয়া হল জপের সমান । শুদ্ধ ধন হল সন্তোষ । অহিংসাই সব থেকে বড় সিদ্ধি, শিলোঞ্ছবৃত্তি হল উত্তম জীবিকা । শাকান্ন ভোজন হল অমৃত তুল্য । উপবাসই হল উত্তম তপস্যা । সন্তোষই আমার কাছে সবথেকে বড় ভোগ । কড়ি-দানই আমার ন্যায় ব্যক্তির পক্ষে মহাদান । পরস্ত্রী মাতা এবং পরের ধন মাটির ঢেলার মতো । পরস্ত্রী সর্পিণীর ন্যায় ভয়ংকর, এসবই আমার যজ্ঞ । গুণনিধে ! এই জন্যই আমি ওই ধন গ্রহণ করি না । একথা আমি সত্য করে বলছি । ময়লা লাগিয়ে পরিষ্কার করার থেকে দূর থেকে তা স্পর্শ না করাই ভালো ।</p>
<p class="Text">শ্রীভগবান বললেন— নরশ্রেষ্ঠ ! সেই শূদ্র একথা বলতেই সমস্ত দেবতা তাঁর মস্তকে ফুলবর্ষণ করতে লাগলেন । দেবতাদের দামামা বেজে উঠল । গন্ধর্ব গান করতে লাগলেন । তখনই আকাশ থেকে বিমান নেমে এল । দেবতারা বললেন— ‘ধর্মাত্মন্ ! এই বিমানে বসো এবং সত্যলোকে গিয়ে দিব্য-ভোগ উপভোগ করো । তোমার উপভোগকালের কোনও সীমা নেই— অনন্তকাল ধরে তুমি পুণ্যফল ভোগ করবে ।’ দেবগণ একথা বলায়— শূদ্র বললেন— ক্ষপণক ! এরূপ জ্ঞান, এরূপ প্রয়াস ও এরূপ ভাষণশক্তি কী করে পেলেন ? এই রূপ ধারণ করে ভগবান বিষ্ণু, শিব, ব্রহ্মা, শুক্র অথবা বৃহস্পতি কেউ নেই তো ? অথবা আমাকে ছলনা করার জন্য সাক্ষাৎ ধর্মই এখানে উপস্থিত হননি তো ?’ শূদ্রের এই কথা শুনে ক্ষপণক রূপে উপস্থিত আমি হেসে বললাম— ‘মহামুনে ! আমি সাক্ষাৎ বিষ্ণু, তোমার ধর্ম জানার উদ্দেশ্যে আমি এখানে উপস্থিত হয়েছিলাম । এবার তুমি তোমার পরিবারসহ স্বর্গে গমন করো ।’</p>
<p class="Text">তখন সেই শূদ্র দিব্যভূষণ ও দিব্যবস্ত্র দ্বারা সুশোভিত হয়ে সপরিবারে স্বর্গগমন করলেন । সেই শূদ্র পরিবারের সকলে এইভাবে লোভ ত্যাগ করায় স্বর্গে গেলেন । বুদ্ধিমান তুলাধার ধর্মাত্মা, তিনি সত্যধর্মে প্রতিষ্ঠিত, তাই অন্যত্র হওয়া বিষয়ও তিনি জ্ঞাত হয়ে থাকেন । তুলাধারের ন্যায় প্রতিষ্ঠিত ব্যক্তি দেবলোকেও নেই । যে ব্যক্তি সর্বধর্মে প্রতিষ্ঠিত হয়ে এই উপাখ্যান শ্রবণ করেন, তাঁর জন্ম-জন্মান্তরের পাপ বিনাশপ্রাপ্ত হয় । একবার পাঠ করলে সর্ব যজ্ঞের ফল লাভ হয় । তিনি লোকেদের মধ্যে শ্রেষ্ঠ এবং দেবতাদেরও পূজনীয় হন ।</p>
<p class="Text">ব্যাসদেব বললেন— তারপর মূক চণ্ডাল ইত্যাদি সকল ধর্মাত্মা পরমধাম গমনের ইচ্ছায় ভগবানের কাছে এলেন । তাঁদের সঙ্গে তাঁদের পত্নীরা ও অন্যান্য পরিজনও আসেন । তাই নয়, তাঁদের গৃহের যত কীট-পতঙ্গাদি ছিল, তারা দেবস্বরূপ হয়ে তাঁদের পিছনে যাবার জন্য উপস্থিত হল । তখন দেবতা, সিদ্ধ ও মহর্ষিগণ ‘ধন্য-ধন্য’ ধ্বনি দিয়ে পুষ্পবর্ষণ করতে লাগলেন । বিমানে ও বনে দেবতাদের দামামা বাজতে লাগল । এই সকল মহাত্মা নিজ নিজ বিমানে করে বিষ্ণুধামে গমন করলেন । ব্রাহ্মণ নরোত্তম এই অদ্ভুত দৃশ্য দেখে শ্রীজনার্দনকে বললেন— ‘দেবেশ !, মধুসূদন ! আমাকে কিছু উপদেশ দিন !’</p>
<p class="Text">শ্রীভগবান বললেন— তাত ! তোমার মাতা-পিতার চিত্ত শোকে ব্যাকুল হয়ে উঠেছে, তাঁদের কাছে যাও । তাঁদের সযত্নে পূজা করলে তুমি শীঘ্রই আমার ধামে যাবে । মাতা-পিতার সমকক্ষ কোনো দেবতা দেবলোকেও নেই । তাঁরা শৈশবে তোমার নোংরা শরীর সর্বদা পালন-পোষণ করেছেন । তুমি অজ্ঞতা-দোষে যুক্ত ছিলে, মাতা-পিতা তোমাকে জ্ঞান প্রদান করেছেন । প্রাণীসহ চরাচরের ত্রিলোকে তাঁদের সমান কেউ পূজনীয় নেই ।</p>
<p class="Text para-style-override-2">ব্যাসদেব বললেন— তারপর দেবতাগণ মূক চণ্ডাল, পতিব্রতা শুভা, তুলধার বৈশ্য, সজ্জনাদ্রোহক ও বৈষ্ণব সন্ত— এই পাঁচজনকে সঙ্গে করে প্রসন্নতাপূর্বক ভগবানের স্তুতি করতে করতে বৈকুণ্ঠধামে গেলেন । তাঁরা সকলেই অচ্যুতস্বরূপ হয়ে সম্পূর্ণ লোকের ওপর স্থিত হলেন । নরোত্তম ব্রাহ্মণও যত্ন সহকারে মাতা-পিতার আরাধনা করে অল্প সময়ের মধ্যেই আত্মীয়-বন্ধুসহ ভগবৎ-ধাম প্রাপ্ত করেন । এই পাঁচ মহাত্মার উপাখ্যান আমি তোমাকে শোনালাম । যিনি এটি পাঠ বা শ্রবণ করবেন, তাঁর কখনো কোনো দুর্গতি হবে না । তিনি কখনো ব্রহ্মহত্যা ইত্যাদি পাপে লিপ্ত হবেন না । মানুষ কোটি কোটি গোদান করলে যে ফললাভ করেন, পুষ্কর তীর্থ ও গঙ্গাস্নান করলে যে ফল প্রাপ্তি হয়, সেই ফলই, একবারমাত্র এই উপাখ্যান শুনলেই প্রাপ্ত হওয়া যায় ।<span></span></p>


<p class="Page-Break"> </p>
<p class="First-End-Page" id="toc_marker-6" xml:lang="en-GB">শেষ পাতা</p>


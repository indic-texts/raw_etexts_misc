
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ ॥</p>
<p class="Title-Page---Book-Name">আহারশুদ্ধি</p>
<p class="Title-Page---Book-Name-Hindi">आहारशुद्धि (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরি ॥</p>
<p class="Chapter-Heading" id="toc_marker-2">আহারশুদ্ধি</p>
<p class="Text">মানুষের যে স্বাভাবিক বৃত্তি, স্থিতি, ভাব তৈরি হয়, সেটি তৈরি হওয়ার পিছনে কিছু কারণ থাকে, তার মধ্যে আহারও একটি কারণ । কথিত আছে ‘যেমন অন্ন খাবে, তেমন মন হবে’ । সুতরাং আহার যত সাত্ত্বিক হয়, মানুষের বৃত্তিও ততই সাত্ত্বিক হয় অর্থাৎ সাত্ত্বিক বৃত্তি গড়ে তুলতে সাহায্য করে সাত্ত্বিক আহার ।</p>
<p class="Text">গীতায় খাদ্যের আলাদাভাবে বর্ণনা করা হয়নি, প্রত্যুত আহারী বা ব্যক্তির বর্ণনা করা হলে সেখানে আহারেরও বর্ণনা এসে যায় । যেমন সাত্ত্বিক ব্যক্তির প্রিয় বলে সাত্ত্বিক আহারের, রাজসিক ব্যক্তির প্রিয় বলে রাজসিক আহারের এবং তামসিক ব্যক্তির প্রিয় বলে তামসিক আহারের বর্ণনা করা হয়েছে (১৭ ।৮-১০) । সুতরাং গীতায় যেখানে খাদ্যের কথা এসেছে, সেখানে ভগবান আহারী অর্থাৎ ব্যক্তিটির কথা বর্ণনা করেছেন যেমন ‘নিয়তাহারাঃ’ (৪ ।৩০) পদ দ্বারা নিয়মিত আহারকারী ‘<span class="char-style-override-1">নাত্যশ্নতস্তু যোগোঽস্তি ন চৈকান্তমনশ্নতঃ</span>’ (৬ ।১৬) পদদ্বারা অধিক ভোজনকারী এবং অত্যল্প ভোজনকারী, ‘যুক্তাহার-বিহারস্য’ (৬ ।১৭) পদদ্বারা নিয়মিত ভোজনকারী ‘যদশ্নাসি’ (৯ ।২৭) পদে ভোজ্য পদার্থ ভগবানে অর্পণকারী, এবং ‘লঘ্বাশী’ (১৮ ।৫২) পদদ্বারা স্বল্প ভোজনকারীর বর্ণনা করা হয়েছে ।</p>
<p class="Text">গীতাতে যে তিনটি গুণের (সত্ত্ব, রজঃ, তমঃ) বর্ণনা করা হয়েছে তাতেও তারতম্য থাকে । সাত্ত্বিক মানুষের মধ্যে সত্ত্বগুণের প্রাধান্য হলেও সঙ্গে রাজসিক-তামসিক ভাব থাকে । রাজসিক মানুষের মধ্যে রজোগুণ প্রাধান্য পেলেও সঙ্গে সাত্ত্বিক ও তামসিক ভাব থাকে, তেমনি তামসিক মানুষের মধ্যে তমোগুণের প্রাধান্য থাকলেও সঙ্গে সাত্ত্বিক-রাজসিক ভাবও থাকে । এর কারণ এই যে, সম্পূর্ণ সৃষ্টিই ত্রিগুণাত্মক (১৮ ।৪০) । দুটি গুণকে দমিত করে একটি গুণ প্রধান হয়ে ওঠে (১৪ ।১০) । সুতরাং সাত্ত্বিক মানুষের সাত্ত্বিক পদার্থ স্বাভাবিকভাবে প্রিয় লাগলেও তিনটি গুণের মিশ্রণ থাকার ফলে অথবা প্রথমে রাজসিক ও তামসিক ভোজ্য গ্রহণের অভ্যাসে অথবা শরীরে কোনো পদার্থ কম হলে অথবা শরীর অসুস্থ হলে কখনও রাজসিক-তামসিক খাদ্য গ্রহণের ইচ্ছা হয় । যেমন খুব নুন বা নোন্তা জিনিস খাবার ইচ্ছা হয় বা আধাপক্ব শাক ইত্যাদি খেতে মনে ইচ্ছা আসে ।</p>
<p class="Text">রাজসিক ব্যক্তির রাজসিক পদার্থ স্বাভাবিকভাবে প্রিয় লাগলেও তিনটি গুণের সংমিশ্রণ থাকায় অথবা আগে সাত্ত্বিক-তামসিক পদার্থ খাবার অভ্যাসে কিংবা অন্য কোনো কারণবশতঃ কখনো কখনো সাত্ত্বিক-রাজসিক পদার্থের ইচ্ছা হয়ে থাকে । যেমন প্রথমে দুধ, কাজু, পেস্তা, বাদাম ইত্যাদি খাওয়া হয়েছে এবং অসুস্থতার জন্য শরীর কমজোরী বা দুর্বল হলে বল বাড়াবার জন্য ঐসব সাত্ত্বিক দ্রব্য খাওয়ার ইচ্ছা হয় । এরকমই কখনো কখনো রসুন, পেঁয়াজ ইত্যাদি তামসিক পদার্থ খাবার ইচ্ছা জাগে ।</p>
<p class="Text">তামসিক মানুষের তামসিক পদার্থ স্বাভাবিকভাবে প্রিয় লাগলেও কখনো শরীর দুর্বল হলে বা অন্য কোন কারণেও দুধ, ঘি প্রভৃতি সাত্ত্বিক এবং টক, নোন্তা প্রভৃতি রাজসিক পদার্থ খাবার ইচ্ছা জাগে ।</p>
<p class="Text">সাত্ত্বিক ব্যক্তির পূর্বসংস্কারের জন্য রাজসিক-তামসিক খাদ্য ভোজনের ইচ্ছা হলেও তিনি তা করেন না, কেননা সত্ত্বগুণের প্রাধান্য থাকায় তাঁর বিবেক জাগ্রত থাকে, বিবেকই তাঁকে এই কাজ থেকে বিরত করে । শুধু তাই নয়, সাত্ত্বিক পদার্থ স্বাভাবিকভাবে প্রিয় হলেও তাঁর মনে সাত্ত্বিক পদার্থের জন্য প্রবল ইচ্ছা থাকে না । তীব্র বৈরাগ্য হলে সাত্ত্বিক পদার্থের প্রতিও উপেক্ষা জন্মায় । রাজসিক মানুষও শরীর পুষ্ট ও ঠিক রাখার পক্ষে উপযোগী সাত্ত্বিক ও তামসিক খাদ্য পছন্দ করে । রাগের (আসক্তির) প্রাধান্য থাকায় এই ইচ্ছা বা পছন্দবশতঃ ঐসব পদার্থ সেবন করতে তাকে বাধ্য করে । তামসিক ব্যক্তিদেরও সাত্ত্বিক ও রাজসিক মানুষের সাহচর্য সাত্ত্বিক ও রাজসিক পদার্থ গ্রহণ করার ইচ্ছা বা রুচি হয় । কিন্তু মোহ এবং মূঢ়তার প্রাধান্য থাকায় এই ইচ্ছা তাদের ওপর বিশেষ প্রভাব ফেলে না ।</p>
<p class="Text">সাত্ত্বিক ব্যক্তি যদি সাত্ত্বিক ভোজ্য পদার্থ রাগপূর্বক বেশি মাত্রায় সেবন করে, তবে সেই ভোজন রাজসিক হয় যা পরিণামে দুঃখ, শোক এবং রোগের কারণ হয়ে দাঁড়ায় । যদি সে লোভের বশবর্তী হয়ে অধিক মাত্রায় কোনো পদার্থ সেবন করে, তবে সাত্ত্বিক ভোজনও তামসিক হয়ে যায় যা অধিক নিদ্রা এবং আলস্যের কারণ হয় ।</p>
<p class="Text">রাজসিক মানুষও যদি আসক্তিপূর্বক রাজসিক ভোজন করে, তাহলে পরিণামে রোগ, পেট জ্বালা ইত্যাদি হবে । যদি ঐসব পদার্থ অধিক মাত্রায় সেবন করে, তাহলে জ্বালা, দুঃখ, রোগাদির সঙ্গে সঙ্গে নিদ্রা, আলস্য ইত্যাদিও বেড়ে যাবে । কিন্তু ঐ খাদ্যই সে বিচার-বিবেচনাপূর্বক অল্পমাত্রায় যদি গ্রহণ করে, তাহলে তার পরিণাম রাজস (দুঃখ-শোক) না হয়ে সাত্ত্বিক হয় অর্থাৎ অন্তঃকরণে নির্মলতা, শরীরে হাল্কাভাব, প্রফুল্লতা ইত্যাদি হয় । ঘুম কম পাবে এবং আলস্য হবে না, কেননা সে পরিমিত আহার করেছে ।</p>
<p class="Text">তামসিক মানুষ যদি মোহপূর্বক তামসিক পদার্থ ভোজন করে, তাতে তামসিক বৃত্তি অত্যন্ত বেড়ে যায় । যদি সেরূপ খাদ্যও সে অল্পমাত্রায় ভোজন করে, তাহলে ঐরূপ বৃত্তি তৈরি হয় না, সামান্যভাবে তামসিক বৃত্তি থাকবে অর্থাৎ সেটি অধিক মোহজনক হবে না ।</p>
<p class="Text">ভোজ্যপদার্থ সাত্ত্বিক হলেও যদি তা ন্যায়ভাবে এবং সৎপথে উপার্জিত না হয় অর্থাৎ নিষিদ্ধ রীতিতে অর্জন করা হয় তবে তার পরিণাম ভালো হয় না । তাতে কোনো না কোনো ভাবে রাজসিক, তামসিক বৃত্তি থেকে যায়, ফলে ঐ খাদ্য-পদার্থের দ্বারা রাগ (আসক্তি), নিদ্রা, আলস্য বৃদ্ধি পায় । সুতরাং ভোজ্যপদার্থ সাত্ত্বিক হতে হবে, সৎপথে উপার্জিত হতে হবে, শুদ্ধভাবে প্রস্তুত করতে হবে, ভগবানকে নিবেদন করে অল্পমাত্রায় গ্রহণ করতে হবে, তাহলে তার ফল খুবই ভালো হবে ।</p>
<p class="Text">রাজসিক খাদ্য ন্যায়যুক্ত এবং সৎপথে উপার্জন করা হলেও খাবার সময়ে খাদ্যদ্রব্যের প্রভাব তো পড়বেই অর্থাৎ পেটে জ্বালা ইত্যাদি হবে । কারণ ভোজ্যপদার্থের শরীরের সঙ্গেই বেশি সম্বন্ধ হয় । তবে খাদ্য-পদার্থ যদি সৎপথে উপার্জন করা হয়, তবে পরিণামে বৃত্তি সকল ভালো হবে এবং রাজসিক বৃত্তি বেশিক্ষণ স্থায়ী হবে না । বৃত্তিতে শোক, চিন্তা ইত্যাদির তীব্রতা থাকে না, শান্তি বজায় থাকে ।</p>
<p class="Text">তামসিক খাদ্য সৎপথে উপার্জিত হলেও তার দ্বারা তামসিক বৃত্তি তৈরি হবেই । তবে একথা ঠিক যে, সৎপথে উপার্জিত অর্থের তামসিক খাদ্য দ্বারা যে বৃত্তি উৎপন্ন হয়, তা স্থায়ী নয়, সাত্ত্বিক বৃত্তিও তার মধ্যে জেগে উঠবে ।</p>
<p class="Text">সাত্ত্বিক মানুষের বিবেক জাগ্রত থাকে, সেইজন্য সে প্রথমে পরিণামের কথা ভাবে । সেইজন্যই সাত্ত্বিক আহারে প্রথমে ফল বা পরিণামের কথা জানিয়ে খাদ্য পদার্থের বর্ণনা আছে (১৭ ।৮) । রাজসিক মানুষের রাগ (আসক্তি) থাকে, ভোজ্যপদার্থে আসক্তি থাকে, সেইজন্য তার দৃষ্টি খাদ্য-দ্রব্যের দিকে যায় । তাই রাজসিক আহারে প্রথমে খাদ্যবস্তু ও পরে তার ফল বা পরিণাম বলা হয়েছে (১৭ ।৯) । তামসিক মানুষের মোহ এবং মূঢ়তা থাকে সুতরাং সে মোহপূর্বক আহার করে । সেইজন্য তামসিক আহারে কেবল তামসিক পদার্থের বর্ণনাই আছে, ফল বা পরিণামের বর্ণনা নেই (১৭ ।১০) ।</p>
<p class="Text">মানুষ যে কোনো বর্ণ, আশ্রম বা সম্প্রদায়েরই হোক না কেন যদি সে পারমার্থিক পথের সাধনাকারী হয়, তাহলে তার রুচি বা আকর্ষণ স্বাভাবিকভাবেই সাত্ত্বিক ভোজনেই হবে, রাজসিক বা তামসিক পদার্থে নয় । সাত্ত্বিক আহারে বৃত্তি -সকল সাত্ত্বিক হয় এবং সাত্ত্বিক বৃত্তি উৎপন্ন হলে সাত্ত্বিক আহারই প্রিয় হয়ে ওঠে ।</p>
<p class="Text">কর্মযোগে নিষ্কামভাবের, জ্ঞানযোগে বিবেক-পূর্বক ত্যাগের এবং ভক্তিযোগে ভগবৎভাবের প্রাধান্য থাকে । এই সকল মার্গের সাধকগণের সম্মুখে খাদ্যবস্তু উপস্থিত হলে তাঁদের সেই খাদ্যবস্তুতে কোনো আকর্ষণ বা ভালোবাসা জন্মায় না । যেমন, কর্মযোগীর কাছে যদি খাবার আনা হয়, তাহলে তাঁর সুখ এবং ভোগবুদ্ধি না থাকায় তিনি রাগ (আসক্তি)পূর্বক আহার করেন না । সুতরাং খাদ্যবস্তু পূর্ণরূপে সাত্ত্বিক না হলেও নিষ্কামভাব ভোজনের হেতু হওয়ায় সেই আহারটি সাত্ত্বিক হয় । জ্ঞানযোগী সমস্ত পদার্থ থেকে বিবেকপূর্বক সম্পর্ক ছেদ করে সুতরাং খাদ্যবস্তুর সঙ্গে তাঁর কোনো সম্পর্ক না থাকায় তিনি যা ভোজন করেন তা সাত্ত্বিক হয় । ভক্তিযোগী খাদ্যবস্তু প্রথমে ভগবানকে অর্পণ করে পরে প্রসাদ মনে করে তা গ্রহণ করেন, সুতরাং সেই খাদ্যবস্তুও সাত্ত্বিক হয়ে যায় ।</p>
<p class="Sub-Heading" xml:lang="en-US">জ্ঞাতব্য</p>
<p class="Text">	প্রশ্ন—আয়ুর্বেদ এবং ধর্মশাস্ত্রের মধ্যে বিরোধ কেন ? যেমন আয়ুর্বেদে অরিষ্ট, আসব, মদিরা, মাংস ইত্যাদি খাওয়ার বিধান আছে কিন্তু ধর্মশাস্ত্র এর বিরোধ করে এমন কেন হয় ?</p>
<p class="Text">	উত্তর—শাস্ত্র চার প্রকারের—নীতি-শাস্ত্র, আয়ুর্বেদ-শাস্ত্র, ধর্ম-শাস্ত্র এবং মোক্ষ-শাস্ত্র । নীতিশাস্ত্রে ধনসম্পত্তি, জমি-জায়গা ইত্যাদি লাভ করার এবং রক্ষা করার কথাই মুখ্যভাবে আছে । এতে কূটনীতির বর্ণনাও আছে, অপরের সঙ্গে ছল-চাতুরি, বিশ্বাসঘাতকতা ইত্যাদি করার কথাও আছে, যা গ্রহণযোগ্য নয় । আয়ুর্বেদশাস্ত্রে শরীর সম্বন্ধীয় কথাই প্রাধান্য পেয়েছে । সেইজন্য সেখানে এমনসব কথাই আছে যাতে শরীর ঠিক থাকে, যদিও এইসব কথা কোথাও কোথাও ধর্মশাস্ত্রের বিপরীত । ধর্মশাস্ত্রে সুখভোগের কথা প্রাধান্য পেয়েছে, সুতরাং এতে এমন সব কথা আছে যাতে ইহলোকেও সুখ পাওয়া যায় এবং পরলোকে (স্বর্গাদি লোকেও) সুখ পাওয়া যায় । মোক্ষশাস্ত্রে জীবের কল্যাণের কথা প্রাধান্য পেয়েছে, সেইজন্য এখানে সেইসব কথাই স্থান পেয়েছে যার দ্বারা জীবের কল্যাণ হয়, জীব উদ্ধার পায় । মোক্ষশাস্ত্রে ধর্ম-বিরুদ্ধ কথা আসেনি । এতে সকামভাবের বর্ণনাও আছে, কিন্তু তার মহিমা এখানে জানানো হয়নি বরং নিন্দাই করা হয়েছে । কারণ সাধকের মধ্যে যতক্ষণ সকামভাব থাকে, ততক্ষণ পর্যন্ত তার পরমাত্মাপ্রাপ্তিতে বাধা ঘটে । ইহলোক এবং পরলোকে সুখের কামনা ত্যাগ করলে ধর্মশাস্ত্রও মোক্ষের সহায়ক হয় ।</p>
<p class="Text">আয়ুর্বেদশাস্ত্রে শরীরেরই প্রাধান্য থাকে । সুতরাং যে কোনো প্রকারে শরীর সুস্থ ও নীরোগ যেন থাকে তার জন্যই আয়ুর্বেদে জড়ি-বুটি দ্বারা তৈরি ঔষধ তথা মাংস, মদ্য, আসব প্রভৃতি সেবনের বিধান দেওয়া আছে । ধর্মশাস্ত্রে সুখভোগের প্রাধান্য আছে । সুতরাং এতেও স্বর্গাদি প্রাপ্তির জন্য কৃত অশ্বমেধাদি যজ্ঞে পশুবলি ইত্যাদি নানাপ্রকার হিংসার বর্ণনা আছে । বৈদিক মন্ত্রের দ্বারা বিধি-নিয়মপূর্বক কৃত হিংসাকে হিংসা বলে গণ্য করা হয় না । কিন্তু হিংসা বলে না স্বীকার করলেও হিংসার পাপ তো স্পর্শ করবেই ।(১) তাছাড়া ভোজনে মাংস সেবন করতে থাকলে মানুষের স্বভাব খারাপ হয় । ফলে তার মধ্যে ক্রমে পরলোকের প্রাধান্য কমতে কমতে স্থূল শরীরেরই প্রাধান্য হয়ে যায় এবং সেই ব্যক্তি পরে শাস্ত্রীয় বিধান ব্যতীতই মাংস খেতে আরম্ভ করে ।</p>
<p class="Footnotes">(১)শতক্রতু ইন্দ্র (শতযজ্ঞের দ্বারা ইন্দ্রত্বপদ প্রাপ্ত)ও দুঃখী হন, তাঁরও বিপদ আসে এবং মনে ঈর্ষা, ভয়, অশান্তি আদি হয় এবং সর্বদাই মনে ভয় হয়, কেউ আমার এই পদ না ছিনিয়ে নেয় ! এটিই হল বৈদিক হিংসার পাপের ফল ।</p>
<p class="Text">আয়ুর্বেদে হিংসার কোনো সীমা নেই, কারণ সেটিতে স্থূল শরীরকে ঠিক রাখাই মুখ্য উদ্দেশ্য । অতএব এতে পরলোক খারাপ হল কি না তা নিয়ে পরোয়া নেই । ধর্মশাস্ত্রে সীমিতভাবে হিংসার কথা আছে কিন্তু যাতে পরলোক নষ্ট হয়ে যায়, এরূপ হিংসা এতে নেই । কিন্তু ধর্মশাস্ত্ররও মানুষের কল্যাণের বা মোক্ষের পরোয়া করে না । তাৎপর্য এই যে ধর্মশাস্ত্র এবং আয়ুর্বেদ—দুই-ই প্রকৃতির রাজ্য নিয়ে । যতক্ষণ মানুষের হৃদয়ে বিনাশশীল পদার্থের গুরুত্ব থাকবে, ততক্ষণ পর্যন্ত মানুষ পাপ এবং হিংসা থেকে দূরে থাকতে পারে না । সে নিজেরও হিংসা করে পতন ঘটায় এবং অপরেরও পতন ঘটায় । কিন্তু যার মধ্যে সকামভাব নেই, তার দ্বারা হিংসা হয় না । যদি তার দ্বারা কোনো হিংসার কাজ হয়েও যায়, তাহলেও তার পাপ হয় না কারণ পাপ কামনা বা আসক্তিবশত হয়, কেবলমাত্র ক্রিয়াতে নয় ।</p>
<p class="Text">মানুষের মধ্যে এমন একটি ধারণা প্রায়শঃই দেখা যায় যে, ঔষধ রূপে মাংসাদি অশুদ্ধ দ্রব্য খাওয়া অনুচিত নয় । কিন্তু যারা এই কথা মানে তারা ধর্ম বা নিজ কল্যাণের পরোয়া করে না, তারা শুধু নিজ শরীরকে ঠিক রাখা এবং সুখ ও আরামই প্রধান লক্ষ্য বলে মনে করে । ঔষধরূপেও যদি অভক্ষ্য ভক্ষিত হয়, তাতেও হিংসা এবং অপবিত্রতা আসেই । সুতরাং ঔষধ রূপেও অভক্ষ্য ভক্ষণ করা উচিত নয় ।</p>
<p class="Text">প্রশ্ন— যদি শরীর বেঁচে থাকে তবেই তো মানুষ সাধন ভজন করবে তাহলে অভক্ষ্য ভক্ষণে যদি শরীর বাঁচে, তাতে ক্ষতি কী ?</p>
<p class="Text">উত্তর—অভক্ষ্য ভক্ষণ করলেই যে শরীর বাঁচবে, মৃত্যু পিছিয়ে যাবে এমন কোনো নিয়ম নেই । যদি আয়ু শেষ না হয়ে থাকে তো শরীর বাঁচবে এবং আয়ু শেষ হলে শরীর বাঁচবে না । কারণ শরীরের বাঁচা না বাঁচা প্রারব্ধের অধীন, বর্তমান কর্মের অধীন নয় । অভক্ষ্য ভক্ষণ দ্বারা শরীর বাঁচতে পারে না, কেবল শরীরের কিছু পুষ্টি সাধিত হতে পারে । কিন্তু অভক্ষ্য ভক্ষণে যে পাপ অর্জিত হবে, তার ফল তো ভুগতেই হবে ।</p>
<p class="Text">আসলে মানুষ সাধন-ভজনের বাহানা তৈরি করে । বাস্তবে শরীরে রাগ-আসক্তি থাকার জন্যই সে অশুদ্ধ ঔষধ সেবন করে । যার শরীরে রাগ (আসক্তি) নেই, যার উদ্দেশ্য নিজ কল্যাণ করা, সে প্রতিক্ষণ নষ্ট হতে থাকা নশ্বর শরীরের জন্য অশুদ্ধ বস্তু সেবন করে কেন পাপভাগী হবে ?</p>
<p class="Text">	প্রশ্ন—আজকাল অনেকে জীবরহিত ডিম খাওয়াকে দোষের বলে মনে করেন না । এটা কতটা উচিত কাজ ?</p>
<p class="Text">	উত্তর—জীবরহিত হলেও এটি শাক-সব্জীর মতো শুদ্ধ নয়, বরং ভয়ানক অশুদ্ধ । কারণ এই ডিম মহা অপবিত্র রজঃ (রক্ত) এবং বীর্য থেকে সৃষ্ট ।</p>
<p class="Text">মা-ভগিনীগণ রজস্বলা হলে তাদের স্পর্শ করা হয় না, দূর থেকে নমস্কারাদি করা হয়, কেননা তাদের ছুঁলে অপবিত্রতা হয় । রজস্বলা (মাসিক-ধর্মকালে) স্ত্রীলোকের ছায়া পড়লে সাপ অন্ধ হয়ে যায় এবং পাঁপড়ের রং কালো হয়ে যায় । কোনো জলাশয় স্পর্শ করলে তাতে কীটাণুর জন্ম হয় । অন্ন, বস্ত্র ইত্যাদিকে স্পর্শ করলে তা অপবিত্র হয়ে যায় । কেননা রজস্বলা স্ত্রীলোকের শরীর থেকে বিষ নির্গত হয়, যা দূরীভূত হলে শরীর শুদ্ধ হয়ে যায় । এইরূপে যে রজকে অপবিত্র বলে মনে করা হয়, সেই রজ থেকেই ডিম তৈরি হয়, সুতরাং সেই ডিম যারা খায় তারা তো অপবিত্র হবেই ।</p>
<p class="Text">যে ব্যক্তি জীবরহিত ডিম খেতে আরম্ভ করে, সে পরে সজীব ডিমও খেতে থাকবে । তা ছাড়াও নির্জীব ডিমের সঙ্গে সজীব ডিমের যে ভেজাল নেই—তা কী করে বলা যাবে ? সুতরাং কোনভাবেই ডিম খাওয়া উচিত নয়, এটি পাপ ।</p>
<p class="Text">প্রশ্ন— জড়ী-বুটির জন্য গাছ তোলাতেও হিংসা হয়, তাহলে তার দ্বারা প্রস্তুত ঔষধ খাওয়া উচিত কী ?</p>
<p class="Text">উত্তর—চতুর্থাশ্রমী সন্ন্যাসী এবং ত্যাগী ব্যক্তি যদি গাছ-গাছড়া থেকে তৈরি শুদ্ধ ঔষধও না খান তাহলে ভালো হয়, কারণ ত্যাগই তাঁদের মুখ্য উদ্দেশ্য । ত্যাগ সকলের পক্ষেই ভালো, তৱু যদি গৃহস্থ আদি ব্যক্তি জড়ি-বুটির তৈরি ঔষধ সেবন করে, তাতে অত দোষ লাগে না । যেমন, যারা চাষ করে, তাদের দ্বারা অনেক জীবজন্তুর হিংসা হয়, কিন্তু তাতে অত দোষ লাগে না, কারণ চাষের দ্বারা উৎপন্ন অন্ন ইত্যাদির দ্বারা প্রাণীদের জীবন-নির্বাহ হয় । সেইরূপই যারা ঔষধের জন্য গাছ-গাছড়া তুলে আনে, তাদের দ্বারা হিংসা কার্য হয় বটে কিন্তু তাতে তাদের ততো দোষ হয় না, কারণ ঐসব ঔষধ দ্বারা জনসাধারণ আরোগ্য লাভ করে ।</p>
<p class="Text">পদ্মপুরাণে কথিত আছে যে, কোনো ব্যক্তি যদি জলাশয় থেকে জল পান করে, তবে সেই জলাশয়ের ধার থেকে সামান্য মাটি তুলে বাইরে ফেলে দিতে হয় । এর তাৎপর্য এই যে, জলাশয়টি কারো দ্বারা খোদিত হয়েছে, সুতরাং তার থেকে খানিকটা মাটি কেটে ফেললে সেই জলাশয়টিতে জল-পানকারী ব্যক্তিরও অধিকার বর্তাবে, এরূপ করলে অপরের জলাশয়ের জল পানের দোষ হবে না । এইরূপই, যেসব গাছ থেকে ঔষধাদি প্রস্তুত হয়, সেগুলিকে ভালোভাবে সংরক্ষণ করলে এবং অনাবশ্যক ভাবে না ছিঁড়লে আমাদের পাপ হবে না ।</p>
<p class="Text">প্রশ্ন—রোগের উৎপত্তি কীভাবে হয় ?</p>
<p class="Text">উত্তর—রোগ দু-প্রকারে হয়—প্রারব্ধ থেকে এবং কুপথ্য থেকে । পুরাতন পাপের ফল ভোগ করার জন্য শরীরে যে রোগ হয় তা প্রারব্ধর জন্য হয়ে থাকে । যে রোগ নিষিদ্ধ বস্তু খাওয়া-দাওয়া থেকে হয় তা কুপথ্যের জন্য হয়ে থাকে ।</p>
<p class="Text">প্রশ্ন—আমরা কীভাবে বুঝতে পারব যে এই রোগ প্রারব্ধর ফলে এবং এই রোগ কুপথ্য থেকে হচ্ছে ?</p>
<p class="Text">উত্তর—পথ্য সেবন করে, সংযমপূর্বক থেকে এবং ঔষধ খেলেও যে অসুখ সারে না, তাকে প্রারব্ধের জন্য অসুস্থতা মনে করবে । যে অসুখ ঔষধ পথ্যাদি সেবনে ভালো হয়ে যায়, তার কারণ কুপথ্য বলে মনে করবে ।</p>
<p class="Text">কুপথ্যের জন্য যে অসুখ হয় তা চার প্রকারের— সাধ্য, কৃচ্ছ্র-সাধ্য, যাপ্য এবং অসাধ্য । যে অসুখ ঔষধ খেলে সেরে যায়, তাকে বলে ‘সাধ্য’ । যে অসুখ অনেক দিন ধরে ঔষধ-পথ্য খেয়ে সাবধানে চললে সারে, তাকে বলে ‘কৃচ্ছ্র-সাধ্য’ । যে অসুখ ঠিকমতো ঔষধ-পথ্য সেবন করতে থাকলে চাপা থাকে, কিন্তু মূল থেকে সারে না তাকে ‘যাপ্য’ বলে । যে অসুখ ঔষধ-পথ্য খেলেও কিছুতেই সারে না, তাকে বলে ‘অসাধ্য’ ।</p>
<p class="Text">প্রারব্ধ থেকে যে রোগ হয় তা অসাধ্যই হয়ে থাকে । কুপথ্য থেকে যে রোগ উৎপন্ন হয় তাও কখনো কখনো অসাধ্য হয়ে ওঠে । এইরূপ অসাধ্য রোগ প্রায়শঃই ঔষধে সারে না । কোনো সাধু-সন্তের আশীর্বাদে, মন্ত্রের দ্বারা অনুষ্ঠিত যাগযজ্ঞে এবং ভগবৎকৃপাতেই এই সমস্ত অসুখ সারতে পারে ।</p>
<p class="Text">প্রশ্ন—কুপথ্য থেকে যে রোগ হয় তা অসাধ্য হবার কারণ কী ?</p>
<p class="Text">উত্তর— এতে কয়েকটি কারণ হতে পারে । যেমন—(১) রোগ খুব পুরানো হলে, (২) প্রলোভনে কুপথ্য সেবন করলে, (৩) ঔষধ প্রস্তুতকালে মাত্রা কম বেশি হয়ে গেলে, (৪) যে জড়ী-বুটি দ্বারা ঔষধ প্রস্তুত করা হয়েছে তা হয়ত টাট্কা নয়, পুরোনো হয়ে গেছে, (৫) রোগীর চিকিৎসক এবং ঔষধে যদি বিশ্বাস না থাকে, (৬) রোগী খাওয়া-দাওয়াতে যদি সংযম না রাখে, (৭) রোগী যদি ব্রহ্মচর্য পালন না করে—ইত্যদি কারণের জন্যও কুপথ্য দ্বারা উৎপন্ন রোগ শীঘ্র সারতে চায় না ।</p>
<p class="Text">যে রোগী বারংবার নানারূপ ঔষধ সেবন করে, অধিক মাত্রায় ঔষধ সেবন করে, তার ঔষধে বিশেষ কোনো উপকার হয় না, কারণ ঔষধ তার কাছে আহার্য বস্তুরূপে পরিগণিত হয় । গ্রামে যারা থাকে তারা সাধারণতঃ ঔষধ সেবন করে না, তারা যদি কখনো ঔষধ ব্যবহার করে তবে তা শীঘ্র কাজ করে । যে ব্যক্তি মদ, চা ইত্যাদি নেশার বস্তু খায়, তার লিভার খারাপ হয়ে যায়, যার জন্য তার শরীরে ঔষধের কোনো প্রভাব পড়ে না । যে ব্যক্তি ধর্মশাস্ত্র এবং আয়ুর্বেদশাস্ত্র বিরুদ্ধ খাওয়া-দাওয়া ও আহার-বিহার করে, তার কুপথ্যজনিত অসুখ ঔষধ সেবন করলেও দূর হয় না ।</p>
<p class="Text">কুপথ্য ত্যাগ, পথ্যের সেবন এবং সংযতভাবে থাকা এই তিনটি উপায় ঔষধের থেকেও বেশি (রোগ দূর করতে) কাজ করে ।</p>
<p class="Text">রোগীর সঙ্গে খাওয়া-দাওয়া, রোগীর পাত্রে ভোজন করা, রোগীর বিছানায় বসা, রোগীর বস্ত্রাদি ব্যবহার করা ইত্যাদিতে সংকর বা মিশ্র রোগ উৎপন্ন হয়, যার সঠিক নির্ণয় করা মুস্কিল হয়ে পড়ে । যদি রোগ ঠিকমতো না ধরা যায়, তবে ঔষধ কীভাবে তার ওপর কাজ করবে ?</p>
<p class="Text">যুগের প্রভাবে এই সমস্ত জড়ী-বুটির শক্তি ক্ষীণ হয়ে গেছে । কত দিব্য ঔষধ লুপ্ত হয়ে গেছে ! ঔষধ প্রস্তুতকারীরাও ঠিক মতো ঔষধ তৈরি করে না এবং অর্থের লোভে যে ঔষধে যে পদার্থ মেশাতে হবে, তা না দিয়ে অন্য সস্তা পদার্থ মেশায়, সুতরাং সেই ঔষধের সেরূপ গুণ থাকে না ।</p>
<p class="Text">গ্রামের মানুষেরা চাষবাস ইত্যাদি পরিশ্রমের কাজ করে এবং মা ও বোনেরা চাকি পেষণ করে তথা নানা পরিশ্রমের কাজ করে এবং বিশুদ্ধ অন্ন, জল এবং হাওয়া পায়, সেইজন্য কুপথ্যজনিত অসুখ তাদের হয় না । কিন্তু যারা শহরে থাকে তারা শারীরিক পরিশ্রম করে না এবং বিশুদ্ধ অন্ন, জল এবং হাওয়াও পায় না, সেইজন্য কুপথ্যজনিত রোগ তাদের বেশি হয় । তবে প্রারব্ধজনিত রোগ সকলেরই সমভাবে হয়, তা গ্রামেই হোক বা শহরে ।</p>
<p class="Text">মানুষের শাস্ত্রের উপদেশ অনুযায়ী বিশুদ্ধ ঔষধ সেবন করা উচিত । যদি সাধু, সন্ন্যাসী, গৃহস্থ রোগগ্রস্ত হয়েও ঔষধ সেবন না করেন তাহলেও অসুখ সেরে যায়, কারণ ঔষধ ব্যবহার না করাও একপ্রকার তপস্যা, যার দ্বারা রোগবালাই দূর হয় । যে ব্যক্তি অসুস্থতার জন্য দুঃখী এবং অপ্রসন্ন হয়ে থাকে তার ওপরই রোগের প্রভাব বেশি হয় । কিন্তু যে ব্যক্তি ভগবৎ স্মরণ-কীর্তন করে, সংযতভাবে জীবন যাপন করে এবং প্রসন্ন থাকে, তার ওপর রোগের বেশি প্রভাব পড়তে পারে না । চিত্তের প্রসন্নতায় তার রোগ দূর হয় ।</p>
<p class="Text">প্রারব্ধজনিত যে রোগ তা সারাতে ঔষধ নিমিত্তের ন্যায় কাজ করে । আসলে তার প্রারব্ধে রোগমুক্তি থাকলে তবেই অসুখ সেরে যায় । যে কর্মের জন্য অসুখ হয়েছে, তার চেয়ে ভালো কোনো পুণ্য কাজ, প্রায়শ্চিত্ত বা মন্ত্রাদি পাঠের অনুষ্ঠান যদি প্রবল হয়, তবে অসুখ সেরে যায় আর অনুষ্ঠানের থেকে যদি প্রারব্ধ প্রবল হয় তবে রোগ সারে না, হয়ত কিছুটা কমে ।</p>
<p class="Text">প্রশ্ন—গলিত কুষ্ঠ, প্লেগ ইত্যাদি রোগীদের সংস্পর্শে এলে যদি সেই রোগ কারো হয়, তার কারণ কী বলা হবে প্রারব্ধ না অন্য কিছু ?</p>
<p class="Text">উত্তর—যার প্রারব্ধ ততো দৃঢ় নয় অর্থাৎ প্রারব্ধের কর্ম অনুযায়ী যার অসুখ হওয়ার আছে, তারই এই অসুখ হয়, সকলের নয় । প্রারব্ধে থাকার জন্যই গলিত কুষ্ঠ ইত্যাদি রোগীর সংস্পর্শে আসা তার পক্ষে নিমিত্ত হয়ে ওঠে ।</p>
<p class="Text">প্রশ্ন—অসুখ সারাবার জন্য কীরূপ চিকিৎসা করা উচিত ?</p>
<p class="Text">উত্তর—চিকিৎসা পাঁচ প্রকারের হয়, মানবীয়, প্রাকৃতিক, যৌগিক, দৈবী এবং রাক্ষসী । গাছ-গাছড়ার জড়ী-বুটি থেকে যে ঔষধ হয়, তার দ্বারা চিকিৎসাকে বলা হয় ‘মানবীয় চিকিৎসা’ । খাদ্য-জল-হাওয়া-রৌদ্র-মাটি ইত্যাদির দ্বারা যে চিকিৎসা হয়, তাকে বলা হয় ‘প্রাকৃতিক চিকিৎসা’ । ব্যায়াম, আসন, প্রাণায়াম, সংযম, ব্রহ্মচর্য ইত্যাদির দ্বারা যে রোগ দূরীকরণের চেষ্টা, তাকে বলে ‘যৌগিক চিকিৎসা’ । মন্ত্র-তন্ত্র ইত্যদি তথা সাধু-সন্তদের আশীর্বাদ দ্বারা যে রোগ দূর করা হয়, তাকে বলে ‘দৈবী চিকিৎসা’ । কাটা-ছেঁড়া তথা অপারেশান ইত্যাদির দ্বারা যে চিকিৎসা, তাকে বলা হয় ‘রাক্ষসী চিকিৎসা’ । এইসবের মধ্যে শরীরের জন্য রোগ দূর করবার শ্রেষ্ঠ উপায় হল ‘যৌগিক চিকিৎসা’ । কারণ এতে কোনো ব্যয় বাহুল্য নেই, পরাধীনতা নেই, তাছাড়া আসন, প্রাণায়াম, সংযম করলে শরীরে রোগও হয় না ।</p>
<p class="Text">প্রশ্ন—ব্যায়াম, প্রাণায়াম, সংযম ও ব্রহ্মচর্য-পালন করলে কীরূপ অসুখ হয় না— কুপথ্যজনিত অসুখ, না প্রারব্ধজনিত অসুখ ?</p>
<p class="Text">উত্তর—আসন, প্রাণায়াম, সংযম, ব্রহ্মচর্য-পালন ইত্যাদি করলে কুপথ্যজনিত রোগ তো হয়ই না, প্রারব্ধজনিত রোগও ততো প্রবল হতে পারে না এবং শরীরে রোগের প্রভাব কম পড়ে । কারণ আসন ইত্যাদি করাও একপ্রকার কর্ম এবং তারও ফল আছে ।</p>
<p class="Text">প্রশ্ন—ব্যায়াম এবং আসনে পার্থক্য কী ?</p>
<p class="Text">উত্তর—ব্যায়ামেরই দুটি বিভাগ আছে—(১) (কুস্তি) পেশীর ব্যায়াম যেমন ডন-বৈঠক ইত্যাদি এবং (২) আসন বা যৌগিক ব্যায়াম যেমন—শীর্ষাসন, সর্বাঙ্গাসন, মৎস্যাসন ইত্যাদি ।</p>
<p class="Text">যারা (কুস্তি) পেশীর ব্যায়াম করে, তাদের মাংসপেশীগুলি মজবুত, কঠিন হয়ে যায় আর যারা আসনের ব্যায়াম করে তাদের মাংসপেশী নরম, পেলব হয় । দ্বিতীয়তঃ যারা (কুস্তির) পেশীর ব্যায়াম করে তাদের শরীর যৌবনকালে তো ঠিকই থাকে, কিন্তু বৃদ্ধাবস্থায় ব্যায়াম না করার জন্য তাদের শরীরে অস্থি-সন্ধিতে বেদনা হতে থাকে । কিন্তু যারা আসনের ব্যায়াম করে তাদের শরীর যৌবনকালে তো ঠিক থাকেই এবং বৃদ্ধাবস্থায়ও যদি তারা আসন না করে, তাহলেও কোনো অসুখ তাদের হয় না ।(১) তাছাড়া আসনের ব্যায়াম করলে রক্ত সঞ্চালন ঠিকমতো হয় যার জন্য শরীর নীরোগ ও সুস্থ থাকে, ধ্যানাদিতেও আসন খুব সাহায্য করে । সুতরাং আসন করাই সব থেকে ভালো বলে মনে হয় ।</p>
<p class="Footnotes">(১)বৃদ্ধাবস্থায়ও হাল্কা ব্যায়াম করা উচিত,তাতে শরীরে স্ফুর্তি এবং হাল্কাভাব থাকে ।</p>
<p class="Text">প্রশ্ন—অনেকে বলে আসন করলে শরীর কৃশ হয়ে যায়, তা কী ঠিক ?</p>
<p class="Text">উত্তর—হ্যঁা, তা ঠিক কিন্তু আসন করলে শরীর কৃশ হলেও শরীর দুর্বল হয় না । আসন করলে শরীর নীরোগ থাকে, শরীরে স্ফূর্তি আসে এবং হাল্কাভাব থাকে । আসন না করলে শরীর স্থূল হবার সম্ভাবনা থাকে, স্থূল হয়ে শরীর ভারী হয়ে যায়, শিথিলতা আসে, কাজ করার উৎসাহ কমে যায়, চলতে-ফিরতে পরিশ্রম হয়, উঠতে-বসতে কষ্ট হয়, কেবল শুয়ে থাকতে মন চায় এবং অসুখ-বিসুখও বেশি হয় । সুতরাং শরীর স্থূল হওয়া তো ভালো নয় বরং কৃশ থাকাই শ্রেয় । কারো শরীর যদি কৃশ অথচ নীরোগ থাকে আর যদি কেউ মোটা হয়েও রোগী হয়, তাহলে দুইয়ের মধ্যে কৃশ থাকাই ভালো ।</p>
<p class="Text">প্রশ্ন—আসন করা কাদের পক্ষে বেশি উপযোগী ?</p>
<p class="Text">উত্তর—যারা চাষবাস করে, পরিশ্রমের কাজ করে তাদের স্বাভাবিকভাবে ব্যায়াম হয়ে যায় এবং বিশুদ্ধ হাওয়াও মেলে, সুতরাং তাদের ব্যায়াম করার তত প্রয়োজন নেই । কিন্তু যারা প্রধানত মস্তিষ্কের কাজ করে, অর্থাৎ দোকান, অফিস ইত্যাদিতে বসে বসে কাজ করে, তাদের জন্য আসন করা খুবই প্রয়োজনীয় ব্যায়াম ।</p>
<p class="Text">প্রশ্ন—ব্যায়াম কতটা করা উচিত ?</p>
<p class="Text">উত্তর—পেশীর (কুস্তি) ব্যায়ামে ডন-বৈঠক দিতে দিতে শরীর যখন অবসন্ন হবে, পরিশ্রান্ত হবে, তখন তা ঠিক হয়েছে বুঝতে হবে । কিন্তু আসনের জন্য যে ব্যায়াম তাতে বেশি জোর দেওয়া চলে না, বরং শরীরে পরিশ্রম হচ্ছে ৱুঝতে পারলেই আসন করা বন্ধ করতে হবে । আসন করার মাঝে মাঝেই শবাসন করে নিতে হয় ।</p>
<p class="Text">প্রশ্ন—কোন্ স্থানে ব্যায়াম করা উচিত ?</p>
<p class="Text">উত্তর—যে স্থানে বিশুদ্ধ হাওয়া চলাচল করে এবং গাছপালা আছে, সেইরূপ স্থানে ব্যায়াম করলে বিশেষ উপকার হয় । পেশীর ব্যায়ামে বিশুদ্ধ হাওয়া না হলেও চলে কিন্তু আসন করতে গেলে বিশুদ্ধ হাওয়া থাকা খুবই জরুরি । যারা শহরে থাকে তারা বাড়ির ছাতে বা ঘরে অল্প পাখা চালিয়ে আসন করতে পারে ।</p>
<p class="Text">প্রশ্ন—যারা ব্যায়াম করে তাদের কী খাওয়া উচিত ?</p>
<p class="Text">উত্তর—যেসব ব্যক্তি পেশীর ব্যায়াম করে তাদের দুধ ও ঘি বেশি করে খাওয়া দরকার । দুধ, ঘি খেলে যদি বমনোদ্রেক হয় তাও গ্রাহ্য করতে নেই । তবে যতটা হজম করতে পারবে ততটা তো অবশ্যই খাওয়া উচিত । কিন্তু আসন যারা করে তাদের শুদ্ধ, সাত্ত্বিক এবং অল্প আহার করলেই হবে (৬ ।১৭) ।</p>
<p class="Text">প্রশ্ন—শরীরের শক্তি কমে গেলে অসুখ বেশি হয়— একথা কতটা সত্য ?</p>
<p class="Text">উত্তর—এতে দুটি মত আছে—আয়ুর্বেদের মত এবং ধর্মশাস্ত্রের মত । আয়ুর্বেদের দৃষ্টি শরীর নিয়ে, সেইজন্য তাতে বলা হয়েছে যে, ‘শরীরে শক্তি কম হলে রোগ বেশি উৎপন্ন হয় ।’ কিন্তু ধর্মশাস্ত্রের দৃষ্টি শুভ ও অশুভ কর্মের ওপর থাকে, সুতরাং তাতে রোগের কারণ হিসাবে পাপ কর্মাদিকে বলা হয়েছে ।</p>
<p class="Text">যখন মানুষের বর্তমানের (কুপথ্যজনিত)কর্ম অথবা পূর্বের পাপ কর্ম নিজ ফল দেবার জন্য উপস্থিত হয় তখন কফ, বাত, পিত্ত এই তিনটি বিকৃত হয়ে রোগ উৎপন্ন করার হেতু তৈরি হয় । আর তখনই ভূত-প্রেতও শরীরে প্রবিষ্ট হয়ে রোগ উৎপন্ন করে । বলা আছে যে—</p>
<p class="Shlok-Color-2">বৈদ্যা বদন্তি কফপিৎতমরুদ্বিকারান্</p>
<p class="Shlok-Color-2"> জ্যোতির্বিদো গ্রহগতিং পরিবর্তয়ন্তি ।</p>
<p class="Shlok-Color-2">ভূতা বিশন্তীতি ভূতবিদো বদন্তি</p>
<p class="Shlok-Color-2">প্রারব্ধকর্ম বলবন্মুনয়ো বদন্তি ॥</p>
<p class="Text para-style-override-2">‘বৈদ্যরা কফ, পিত্ত এবং বায়ুকে রোগের কারণ বলে মনে করেন, জ্যোতিষীরা গ্রহের গতিকে কারণ বলে মনে করেন, প্রেতবিদ্গণ ভূত-প্রেত প্রবিষ্ট হওয়াকেই রোগের কারণ বলে মনে করেন কিন্তু মুনিগণ মনে করেন প্রারব্ধ কর্মই এর কারণ’ ।<span class="char-style-override-2" xml:lang="en-GB"></span></p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


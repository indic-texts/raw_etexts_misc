
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ ॥</p>
<p class="Title-Page---Book-Name">সন্তানের কর্তব্য</p>
<p class="Title-Page---Book-Name-Hindi">सन्तानका कर्तव्य (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরি ॥</p>
<p class="Chapter-Heading" id="toc_marker-2">সন্তানের কর্তব্য</p>
<p class="Shlok-Color-2">মাতা চ কমলা দেবী পিতা দেবো জনার্দনঃ ।</p>
<p class="Shlok-Color-2">বান্ধবা বিষ্ণুভক্তাশ্চ স্বদেশো ভুবনত্রয়ম্ ॥</p>
<p class="Text">ভগবান লক্ষ্মী-নারায়ণই হলেন সকলের মাতা-পিতা । এইভাবে সংসারে লক্ষ্মী-নারায়ণের সাক্ষাৎ প্রতিরূপ হলেন আমাদের মাতা-পিতা । অতএব মাতা-পিতার সেবায় রত থাকা প্রতিটি সন্তানেরই অবশ্য কর্তব্য । যথার্থ সন্তান তাদেরই বলা হয়, যারা শরীরাদিকে নিজের বলে মনে করে না, মাতা-পিতারই বলে মনে করে । কারণ শরীর মাতা-পিতার দ্বারাই উৎপন্ন হয়েছে । স্থূল, সূক্ষ্ম, কারণ,—শরীর যে প্রকারেরই হোক, তার ওপর অধিকার কেবল মাতা-পিতারই বলে তারা স্বীকার করে । মনুও বলেছেন, তীর্থ, ব্রত, ভজন, স্মরণ প্রভৃতি যা-কিছু শুভকর্ম সন্তান করবে তা যেন সে মাতা-পিতাকেই অর্পণ করে(১) । মাতা-পিতার জীবিতকালে সন্তান তাদের আদেশ প্রতিপালন এবং তাদের চিত্তের প্রসন্নতা বিধানে সদা তৎপর থাকবে, মাতা-পিতার দেহত্যাগের পর তাদের উদ্দেশ্যে পিণ্ড-জল দান, শ্রাদ্ধতর্পণাদি করবে এবং তাদের স্মরণে তীর্থ-ব্রতাদি করবে । এইসব ক্রিয়া-কর্ম দ্বারা মাতা-পিতার আশীর্বাদ লাভ হয় এবং সন্তানের ইহকাল-পরকাল পরিশুদ্ধ হয় ।</p>
<p class="Footnotes-Center">(১) তেষামনুপরোধেন পারত্রং যদ্যদাচরেৎ |</p>
<p class="Footnotes-Center">তত্তন্নিবেদয়েত্তেভ্যো মনোবচনকর্মভিন্ ॥ </p>
<p class="Footnotes-Right">(মনু. ২| ২৩৬)</p>
<p class="Text">মহাত্মা ভীষ্ম পিতার সুখ ও প্রসন্নতা বিধানের জন্য আত্মসুখ পরিত্যাগ করে আজন্ম ব্রহ্মচারী থাকার অঙ্গীকার করেছিলেন । তিনি কামিনী-কাঞ্চন উভয়ই পরিহার করেছিলেন । এতে প্রসন্ন হয়ে পিতা তাঁকে ইচ্ছামৃত্যুর বর প্রদান করেন । মৃত্যু ভীষ্মের ইচ্ছাধীন হয়েছিল । পিতার সেবার দ্বারাই তিনি এরূপ সামর্থ্য লাভ করেছিলেন । পিতৃআজ্ঞা প্রতিপালনের জন্য শ্রীরামচন্দ্র রাজ্য-সম্পদ, সকল প্রকার ভোগ-বিলাস পরিত্যাগ করেছিলেন । বাল্মীকি রামায়ণে শ্রীরাম স্বয়ং বলেছেন, পিতার আদেশে আমি অগ্নিপ্রবেশ, বিষপান, এমন কী সমুদ্রেও ঝাঁপ দিতে পারি, তথাপি পিতৃআদেশ লঙ্ঘণ করতে পারি না(২) । শ্রীরামচন্দ্র বিচারক হননি, তিনি ছিলেন নির্বিচারে পিতৃআজ্ঞা পালনকারী পুত্র । অর্থাৎ পিতা কবে, কোথায়, কোন্ অবস্থায়, কী পরিস্থিতিতে কী আদেশ করেছেন, এসব কিছুই বিচার না করে তিনি পিতৃআজ্ঞার প্রতিপালন করেছেন, বনবাসে গমন করেছেন । এই কারণেই শ্রীরামচন্দ্র মাতা-পিতার আজ্ঞা প্রতিপালনে সকলের আদর্শ হয়ে আছেন । গোস্বামী তুলসীদাস বলেছেন—</p>
<p class="Footnotes-Center">(২) অহং হি বচনাদ্ রাজ্ঞঃ পতেয়মপি পাবকে |</p>
<p class="Footnotes-Center">ভক্ষয়েয়ং বিষং তীক্ষ্ণং পতেয়মপি চার্ণবে ॥</p>
<p class="Footnotes-Right">(বাল্মীকি রামায়ণ, অযোধ্যাকাণ্ড ১৮|২৮-২৯)</p>
<p class="Shlok-Color-2">অনুচিত উচিত বিচারু তজি জে পালহিঁ পিতু বৈন ।</p>
<p class="Shlok-Color-2">তে ভাজন সুখ সুজস কে বসহিঁ অমরপতি ঐন ॥</p>
<p class="Text">তাৎপর্য হল, শ্রীরামের আদর্শেই সন্তানকে চরিত্র গঠন করতে হবে এবং তাকে এরূপ চিন্তা করতে হবে যে বর্তমান সময় ও পরিস্থিতিতে আমার জায়গায় হলে শ্রীরাম কী করতেন ? এইভাবে তাঁর আদর্শে লক্ষ্য স্থির রেখে কাজ করতে হবে । </p>
<p class="Text">সন্তান মাতা-পিতার যত সেবা-যত্নই করুক না কেন, সে মাতা-পিতার ঋণ কখনও পরিশোধ করতে পারে না । কেননা, যে মানব-শরীর দ্বারা নিজের কল্যাণ লাভ, জীবন্মুক্তি ও ভগবৎপ্রেম লাভ করা সম্ভব, এমন কী ভগবানের মুকুটমণি হওয়ার মতো উচ্চ আসনও অর্জন করা সম্ভব, সেই মনুষ্যশরীর মাতা-পিতারই দান । এই দানের প্রতিদান পুত্রের পক্ষে কি কখনও সম্ভব ?</p>
<p class="Text"><span class="char-style-override-1">প্রশ্ন</span>—মাতা-পিতার সেবার তাৎপর্য কী ?</p>
<p class="Text"><span class="char-style-override-1">উত্তর</span>—মাতা-পিতার সেবার তাৎপর্য হল কৃতজ্ঞতা । মাতা-পিতা সন্তানের জন্য যে দুঃখ-কষ্ট স্বীকার করেন, সন্তানের পক্ষে তাই হল ঋণ । এই ঋণ সন্তান কখনও শোধ করতে পারে না । মাতা যেভাবে সন্তানের সেবা-পরিচর্যা করেছেন, সন্তানের পক্ষে তেমন করা কখনও সম্ভব নয় । যদি কোনও সন্তান বলে যে, আমি নিজের শরীরের চামড়া দিয়ে মায়ের জুতো তৈরি করে দেব, তাহলে তাকে আমি প্রশ্ন করব, এই চামড়া তুমি কোথায় পেলে ? এটাও তো মায়েরই কাছ থেকে পাওয়া । সেই চামড়া দিয়ে মাকে জুতো তৈরি করে দেওয়ায় এমন কী বড় কাজ করা হবে ? এর দ্বারা শুধু দেওয়ার অভিমানটুকু চরিতার্থ হতে পারে । এই প্রকার, শরীর পিতারই প্রত্যক্ষ অংশ । তাছাড়া, পিতার চেষ্টাতেই পুত্র লেখা-পড়া শেখে, জীবিকার্জনের যোগ্য হয় । এই ঋণের প্রত্যর্পণ কী করে সম্ভব ? সুতরাং নিরন্তর সেবাযত্নের দ্বারা মাতা-পিতার প্রসন্নতা অর্জন করলেও তাঁদের ঋণ পরিশোধ হবার নয় । তবে তা মার্জনা সাপেক্ষ ।</p>
<p class="Text"><span class="char-style-override-1">প্রশ্ন</span>—আমার পুত্র এরূপ হবে, কল্যাণকারী হবে, এরূপ চিন্তা নিয়ে মাতা-পিতা পুত্রের জন্ম দেন না! তাঁদের ইন্দ্রিয়সুখ উপভোগের ফলে আমাদের জন্ম । এক্ষেত্রে তাদের কাছে আমরা ঋণী কী করে হলাম ?</p>
<p class="Text"><span class="char-style-override-1">উত্তর</span>—কেবল ইন্দ্রিয় সুখের উদ্দেশ্যে মিলিত নারী-পুরুষের প্রায়ই উৎকৃষ্ট সন্তান লাভ হয় না । যারা নিজেদের সুখভোগের উদ্দেশ্যে নয়, শুধুমাত্র পিতৃঋণ থেকে মুক্ত হবার জন্য শাস্ত্রের বিধান অনুসারে সন্তান উৎপন্ন করে তারাই হলেন যথার্থ মাতা-পিতা । কিন্তু মাতা-পিতা যেমনই হোক না কেন পুত্রের কাছে তাঁরা সর্বদাই পূজনীয় । কেননা তাঁরা মানব শরীর প্রদান করে সন্তানকে পরমাত্মা লাভের সুযোগ করে দিয়েছেন । উপনিষদে বলা হয়েছে, শিক্ষার্থী যখন বিদ্যার্জনের পর স্নাতকত্ব লাভ করে গুরুর কাছে গৃহস্থজীবনে প্রবেশের অনুমতি প্রার্থনা করে, তখন গুরুদেব তাকে এই অনুজ্ঞা করেন, ‘<span class="char-style-override-1">মাতৃদেবো ভব</span>’, ‘<span class="char-style-override-1">পিতৃদেবো ভব</span>’ । অর্থাৎ তুমি প্রত্যক্ষ ঈশ্বরজ্ঞানে মাতা-পিতার আদেশ প্রতিপালন করবে, তাঁদের সেবা করবে । মুনি-ঋষিদের এই দীক্ষান্ত শিক্ষা পালনের দ্বারাই আমাদের কল্যাণ-লাভ সম্ভব । অতএব যাদের থেকে এই শরীর লাভ হয়েছে, তাদের প্রতি সন্তানের কৃতজ্ঞ থাকা কর্তব্য ।</p>
<p class="Text"><span class="char-style-override-1">প্রশ্ন</span>—জঃ্দান করে মাতা-পিতা তো আমাদের সংসার-বন্ধনে ঠেলে দিয়ে সংকটগ্রস্তই করেছেন । তাদের কাছে আমাদের কীসের ঋণ ?</p>
<p class="Text"><span class="char-style-override-1">উত্তর</span>—এটি সম্পূর্ণ ভুল কথা । সত্য হল, মনুষ্য-শরীর প্রদান করে মাতা-পিতা আমাদের সংসারবন্ধন ও জন্ম-মৃত্যুর আবর্ত থেকে মুক্তিলাভের উৎকৃষ্ট সুযোগ করে দিয়েছেন । তাঁরা সন্তানকে বন্ধনে নিক্ষেপ করেন না, সন্তানকে আবদ্ধ বা সংকটগ্রস্ত করার উদ্দেশ্যও তাঁদের থাকে না । তাঁরা সর্ব অবস্থায়, জ্ঞাতসারে এবং অজ্ঞাতে সন্তানের মঙ্গলই কামনা করেন । তাদের মঙ্গলের জন্যই সর্বদা কাজ করেন । কিন্তু আমরা নিজেরাই বিষয়বস্তু, ভোগ, পরিস্থিতি ও ব্যক্তির প্রতি আসক্ত হই, তা থেকে সুখলাভে লালায়িত হয়ে আবদ্ধ ও বিপন্ন হই । তাৎপর্য হল, সুখের আশা-আকাঙ্ক্ষা ও ভোগ-বাসনা পরিত্যাগ করে যদি সন্তান পরমাত্মার সাধনজ্ঞানে নিষ্ঠা সহকারে মাতা-পিতার সেবা করতে পারে, তবে সে সংসার থেকে সম্পর্ক ছেদ করে মুক্ত হয়ে পরমাত্মাকে লাভ করতে পারে ।</p>
<p class="Text">মাতা-পিতার কর্তব্যের বিচার না করে সন্তানকে নিজের কর্তব্য সম্পর্কেই সজাগ থাকতে হবে । নিজের কর্তব্যের বিবেচনা না করে যে মাতা-পিতার কর্তব্যের বিচার করে সে কর্তব্যভ্রষ্ট হয় অর্থাত্ স্বীয় কর্তব্যপালন থেকে বিচ্যুত হয় । কোনো শাস্ত্রই কাউকে মাতা-পিতা ও গুরুজনের কর্তব্যের বিচারের অধিকার দেয়নি । পূর্বে মানুষ অন্যের কর্তব্যের বিচার না করে নিজ কর্তব্যে সজাগ থাকত এবং তা প্রতিপালন করত । ফলে তারা জীবন্মুক্তি ও ভগবদ্ভক্তি লাভ করত । যদি তারা অপরের কর্তব্য বিচার করত ও নিজের স্বার্থ নিয়েই ব্যস্ত থাকত তাহলে তাদের অবস্থা আজকের মানুষের মতোই হত । যারা নিজ নিজ কর্তব্যে সজাগ থেকে তা প্রতিপালন করেছেন সেইসব সাধু-মহাত্মা ও ধর্মাত্মা পুরুষগণের প্রতি দেশের জনগণ অপার শ্রদ্ধা পোষণ করে থাকে । অতএব মানুষের নিজ কর্তব্য ত্যাগ করা উচিত নয় ।</p>
<p class="Text">কর্তব্য বিষয়ের নিগূঢ় তত্ত্ব এই যে, কেবল কর্তব্যবোধে কর্তব্য প্রতিপালনের দ্বারা সম্পর্ক-বিচ্ছেদ ঘটে । যেমন, যারা নিছক কর্তব্যরক্ষার খাতিরে মাতা-পিতার সেবা করে, মাতা-পিতার সঙ্গে তাদের সম্পর্ক বিচ্ছিন্ন হয়ে যায়, অর্থাৎ সন্তান তাদের প্রতি অনাসক্ত হয় । কিন্তু যারা স্বীয় শরীরকে মাতা-পিতার বলে স্বীকার করে ভক্তি ও প্রীতি সহকারে তাদের সেবা করে, মাতা-পিতার প্রতি তাদের শ্রদ্ধা ও প্রীতির সম্পর্ক প্রতিষ্ঠিত হয় । যেমন, লোকে নিছক কর্তব্যবোধে ভোজন বা জলপান করে না, তাকে প্রাণধারণের হেতু বলে মনে করে । মাতা-পিতার সেবাকেও তেমনি জীবনের অবলম্বন মনে করা উচিত । তাদের সেবাকেই জীবনের মুখ্য কর্ম বলে স্বীকার করা উচিত ।</p>
<p class="Shlok-Color-2">সেবহিঁ লখনু সীয় রঘুবীরহি । </p>
<p class="Shlok-Color-2">জিমি অবিবেকী পুরূষ সরীরহি ॥</p>
<p class="Text-Right">(শ্রীরামচরিতমানস, অযোধ্যাকাণ্ড ১৪২ ।২)</p>
<p class="Text">এভাবে মাতা-পিতার সেবাকে নিজ জীবন ও প্রাণের অবলম্বন জ্ঞানে সেবা করলে ‘আমি’ ও ‘আমার’ ভাব দূর হয় । কারণ, শরীরকে মাতা-পিতার মনে করে তাদের সেবায় নিয়োজিত রাখলে, শরীরে নিজ অধিকার স্বীকার না করলে, অহং-মানিত্ব থাকে না ।</p>
<p class="Text"><span class="char-style-override-1">প্রশ্ন</span>—মাতা-পিতার সেবা ভগবদ্প্রাপ্তির সাধন হতে পারে, সাধ্য নয় । যদি সেবাকে সাধ্য অর্থাৎ নিজ প্রাণের অবলম্বন মনে করা হয় তবে মাতা-পিতার সঙ্গে শুধুমাত্র হৃদয়ের সম্পর্ক হতে পারে কিন্তু তার দ্বারা ভগবৎ প্রেম, ভগবৎ প্রাপ্তি কী করে হবে ?</p>
<p class="Text"><span class="char-style-override-1">উত্তর</span>—এখানে তিনটি কথা অনুধাবনীয়—</p>
<p class="Text">(১) মাতা-পিতার সেবাকেই যারা সাধন ও সাধ্য বিবেচনা করে তাদের সেবা করে এবং এই সেবাকেই প্রাণের অবলম্বন বলে স্বীকার করে, মাতা-পিতার প্রতি তাদের প্রেম-ভক্তি জন্মে এবং অন্তিমে তারা পিতৃলোক লাভ করে ।</p>
<p class="Text">(২) যারা পরমাত্মা প্রাপ্তির উদ্দেশ্য নিয়ে মাতা-পিতার সেবাকে কর্তব্য বলে মনে করে, মাতা-পিতার সঙ্গে তাদের সম্পর্ক-বিচ্ছেদ হয়ে পরমাত্মা প্রাপ্তি হয় ।</p>
<p class="Text">(৩) প্রত্যক্ষ ভগবৎ-স্বরূপজ্ঞানে যারা মাতা-পিতার সেবা করে, তাদের ভগবদ্প্রাপ্তি হয়ে থাকে । </p>
<p class="Text">এই তিন প্রকারের মধ্যে যার যেটিতে অভিরুচি তার তাই করা উচিত ।</p>
<p class="Text">যেমন সাধ্বীপত্নী ভগবানের, শাস্ত্রের এবং মহাপুরুষের বিধান অনুসারে দেহ ও মন দ্বারা পতির সেবা করে পতিলোক অর্থাৎ পতির প্রাপ্ত লোকে গতি লাভ করে । একথার অর্থ এই নয় যে দুরাচারী পতির নরক প্রাপ্তি হলে পত্নীকেও নরকগামী হতে হবে । পতিসেবাকে কর্তব্য মনে করে যে পত্নী পাতিব্রত্য ধর্ম অবলম্বন করে সে কখনও নরকগামী হতে পারে না । পাতিব্রত্য অবলম্বনের ফলে তার যে লোক লাভ হবে, পতিরও সেই লোকপ্রাপ্তি হবে । তাৎপর্য হল, পত্নীর পাতিব্রত্য ধর্ম পালনের ফলে পত্নী ও পতি—উভয়েরই কল্যাণ হয়ে থাকে । সেইরূপ, সাধন ও সাধ্য জ্ঞানে যারা মাতা-পিতার সেবা করে থাকে তাদের এবং তাদের মাতা-পিতার ঈশ্বরপ্রাপ্তি ঘটে । অর্থাৎ সন্তান যে লোক লাভ করবে, মাতা-পিতারও সেই লোকে গতি হয় ।</p>
<p class="Text"><span class="char-style-override-1">প্রশ্ন</span>—বলা হয়ে থাকে যে, কর্ম ও ভাগ্যবশেই শরীর লাভ হয়েছে, ‘<span class="char-style-override-1">বড়ে ভাগ মানুষ তনু পাবা</span>’ এবং ভগবান কৃপা করে শরীর প্রদান করেছেন, ‘<span class="char-style-override-1">কবহুঁক করি করুনা নর দেহী । দেত ঈস বিনু হেতু সনেহী ॥</span>’ তাহলে এই দেহ মাতা-পিতা থেকে প্রাপ্ত হয়েছে—একথাটি কতদূর সত্য ?</p>
<p class="Text"><span class="char-style-override-1">উত্তর</span>—শরীর লাভের ক্ষেত্রে প্রারব্ধ কর্ম তথা ভগবদ্কৃপা হল নিমিত্ত-কারণ এবং মাতা-পিতা হল উপাদান-কারণ । মাটির তৈরি পাত্রে মাটি যেমন উপাদান-কারণ এবং কুম্ভকার মাটির পাত্র তৈরি করাতে নিমিত্ত হওয়ায় সে হল নিমিত্ত-কারণ । উপাদান-কারণ বা মুখ্য-কারণ হল তাই যা কাের্য পরিণত হয় । নিমিত্ত-কারণ একাধিক হয় । যেমন, মৃৎপাত্রের ক্ষেত্রে কুম্ভকার, কুমোর চাক, দণ্ড ইত্যাদি নিমিত্ত-কারণ, কিন্তু কুম্ভকার হচ্ছে মুখ্য নিমিত্ত-কারণ । তেমনি শরীর উৎপত্তির ক্ষেত্রে মাতা-পিতা হলেন মুখ্য উপাদান-কারণ, কেননা, তাঁদের রজোবীের্যর দ্বারা শরীর গঠিত হয় ।</p>
<p class="Text">জন্ম ও আয়ু (জীবনকাল) ক্ষেত্রে অর্থাৎ অনুকূল ও প্রতিকূল পরিস্থিতির জন্য কর্ম হল নিমিত্ত কারণ । কোন্ কর্মের কবে, কোথায় কীরূপ ফল হবে, কোন্ পরিস্থিতির উদ্ভব হবে, এরূপ কর্মফলের ব্যবস্থা ও কর্মফল প্রদানে ভগবদ্কৃপা নিমিত্ত-কারণ হয়ে থাকে । এইসব কিছু ভগবদেচ্ছা ও ভগবদ্বিধান সাপেক্ষ । কারণ, কর্ম হল জ়ড, ফল প্রদানের ক্ষমতা তার নেই । কর্মফল বিধানের ক্ষমতা জীবের হাতে থাকলে সে শুভকর্মের ফল নেবে, অশুভকর্মের ফল নেবে না । যেমন, সংসারে দেখা যায়, লোকে তার শুভকর্মের ফলেই আগ্রহী থাকে কিন্তু চুরি, ডাকাতি ইত্যাদি অশুভকর্মের দায় নেয় না । কিন্তু শাসন ব্যবস্থার মাধ্যমে তাদের দণ্ডবিধান হয়ে থাকে ।</p>
<p class="Text">মাতা সন্তানের জন্য অশেষ কষ্ট ভোগ করেন । গর্ভে ধারণ ও প্রসবের সময় অসহনীয় যন্ত্রণা সহ্য করেন, সন্তানকে স্তনদুগ্ধ পান করান, স্নেহ-মমতা দিয়ে লালন-পালন করেন, হাঁটতে চলতে শেখান । এমন মাতার ঋণ সন্তানের পক্ষে কখনওই পরিশোধ করা সম্ভব নয় । সে কারণেই তার মাতার প্রতি সর্বদা কৃতজ্ঞ থাকা উচিত । তদনুরূপ, পিতা পুত্রের ভরণ-পোষণের যাবতীয় ব্যবস্থা করেন, তাকে উপযুক্ত শিক্ষায় শিক্ষিত করিয়ে জীবিকার্জনের যোগ্য করে তোলেন, বিবাহাদি করান । পিতার এই ঋণই বা কীভাবে পরিশোধ করা সম্ভব ? অতএব মাতা-পিতার জীবিতকালে কৃতজ্ঞতাপূর্বক তাদের আদেশ প্রতিপালন করা, সেবা করা, তাদের প্রসন্নতা বিধান করা এবং মৃত্যুর পরে পিণ্ড-জল প্রদান ও শ্রাদ্ধ-তর্পণ করা সন্তানের অবশ্য কর্তব্য ।</p>
<p class="Text"><span class="char-style-override-1">প্রশ্ন</span>—মাতা-পিতা যদি বাল্যকালে পুত্রকে উপযুক্ত শিক্ষা দিতে না পারেন এবং পুত্রও যদি তাদের সেবা না করে তাহলে পুত্রের কী তাতে অপরাধ হবে ?</p>
<p class="Text"><span class="char-style-override-1">উত্তর</span>—মাতা-পিতা যদি পুত্রের উপযুক্ত শিক্ষা-দীক্ষার ব্যবস্থা না করেন, তা অবশ্যই তাদের ত্রুটি । কেননা, তাঁরা তাঁদের কর্তব্য পালন করেননি । কিন্তু মাতা-পিতার ত্রুটি বিচার করা সন্তানের কর্তব্য নয় । তার লক্ষ্য থাকা উচিত নিজ কর্তব্যের প্রতি । অন্যের কর্তব্যের সমালোচনা করলে নিজ কর্তব্যে বিচ্যুতি ঘটে । এ এক ভয়ংকর দোষ । গীতায়ও নিজের উদ্ধার ও আত্মসংশোধনের কথা নিজেকেই করতে বলা হয়েছে(১) । কেননা, সঠিক শিক্ষা পেলেও তা নিজেকেই ধারণ করতে হয় । সঠিক শিক্ষা লাভ করেও যদি মানুষ সেটি গ্রহণ করতে অপারগ হয়, বিপথগামী হয়, তার জন্য সে নিজেই দায়ী । অতএব নিজের উদ্ধার ও পতনের দায় প্রত্যেকেরই নিজস্ব ।</p>
<p class="Footnotes-Center">(১) উদ্ধরেদাত্মনাত্মানং নাত্মানমবসাদয়েৎ |</p>
<p class="Footnotes-Center">আত্মৈব হ্যাত্মনো বন্ধুবুরাত্মৈব রিপুরাত্মনঃ ॥</p>
<p class="Footnotes">নিজের দ্বারাই নিজের উদ্ধার করবে, পতন নয় | কেননা মানুষ হল নিজেই নিজের বন্ধু আবার নিজেই নিজের শত্রু |</p>
<p class="Text"><span class="char-style-override-1">প্রশ্ন</span>—মাতা-পিতা যদি পুত্রের প্রতি কঠোর হন, পক্ষপাতমূলক আচরণ করেন, তাহলে সেক্ষেত্রে পুত্রের কর্তব্য কী ?</p>
<p class="Text"><span class="char-style-override-1">উত্তর</span>—এক্ষেত্রে পুত্রের মাতা-পিতার কর্তব্য বিচার করা অনুচিত । তাকে তার নিজের কর্তব্যের প্রতিই মনোযোগী থেকে নিষ্ঠা সহকারে মাতা-পিতার সেবায় বিশেষরূপে অবিচল থাকতে হবে । তুলসীদাসকৃত শ্রীরামচরিতমানসে সকলের জন্যই বলা হয়েছে, ‘<span class="char-style-override-1">মন্দ করত জো করই ভলাঈ ॥</span>’ (৫ ।৪১ ।৭) ।</p>
<p class="Text">মাতা-পিতা পুত্রকে যদি আদর করেন, সেই আদরের দ্বারা পুত্রের সেবার ফল ব্যয় হয়ে যায়, বিকিয়ে যায় । যদি পুত্রকে অনাদর অবহেলা করেন, তাহলে পুত্রের সেবার ফলের কিছুমাত্র ব্যয় হয় না, তা অটুট ও সঞ্চিত থেকে যায় । মাতা-পিতার দ্বারা পুত্র দুঃখ-কষ্ট পেলে তা পুত্রকে পবিত্র করে তোলে, তাতে তার সহনশীলতা বাড়ে, তপঃশক্তি ও মহানুভবতা বৃদ্ধি হয় । অতএব মাতা-পিতার কাছ থেকে পাওয়া দুঃখ-কষ্টকে মহৎ তপশ্চর্যার কৃচ্ছ্রতা জ্ঞান করে প্রসন্নতার সঙ্গে সেটি সহ্য করতে হয় । এরূপ ভাবতে হয় যে, ‘আমার প্রতি মাতা-পিতার অপার করুণা, যার ফলে আমার সেবার ফল কিঞ্চিৎমাত্র ব্যয় না হয়ে শুদ্ধ সেবা ও পবিত্র তপশ্চর্যার ফল লাভের সৌভাগ্য হয়েছে । সৌভাগ্যবানরাই এরূপ সুযোগ পেয়ে থাকে, আমি কৃতার্থ যে মাতা-পিতা অনুগ্রহ করে আমার সেবা গ্রহণ করেছেন ।’ মাতা-পিতা যদি পুত্রের সেবা গ্রহণ করতে নাও চান, তবুও সন্তানের তাঁদের সেবা করা সন্তানের কর্তব্য । তাঁদের সেবায় কোনও ত্রুটি-বিচ্যুতি ধরা পড়লে, তৎক্ষণাৎ তা সংশোধন করা উচিত এবং সেবায় তৎপর থাকা উচিত ।</p>
<p class="Text">যে সন্তান ধন-সম্পত্তি, বাড়িঘর পাবার আশা নিয়ে মাতা-পিতার সেবা করে, প্রকৃতপক্ষে তারা মাতা-পিতার সেবা করে না, করে ধন-সম্পদের । মাতা-পিতার সঙ্গে সন্তানের কেবল সেবারই সম্পর্ক রাখা কর্তব্য । মাতা-পিতাকে তার এভাবে বলা উচিত, আপনাদের ধন-সম্পদ আমার ভাই বা বোন, যাকে ইচ্ছা হয় দিয়ে দিন অথবা যাকে খুশি দান করুন, আমাকে আপনাদের সেবা করার অধিকার দিন । মাতা-পিতা আমাদের সেবা গ্রহণ করবেন, আমরা তাঁদের কাছে এই অনুগ্রহটুকুই চাইতে পারি ।</p>
<p class="Text"><span class="char-style-override-1">প্রশ্ন</span>—মাতা-পিতা যদি অনুচিত-নিষিদ্ধ কর্ম করার আদেশ করেন তাহলে সন্তানের কী কর্তব্য ?</p>
<p class="Text"><span class="char-style-override-1">উত্তর</span>—অনুচিত আদেশ দুই প্রকারের হতে পারে । যেমন (১ ) খুন বা কারও অনিষ্ট করার আদেশ (২) গৃহত্যাগ করার বা অনুরূপ কোনও আদেশ ।</p>
<p class="Text">এর মধ্যে দ্বিতীয় আদেশ প্রতিপালনযোগ্য । কিন্তু প্রথম আদেশ পালন করা চলে না । সেক্ষেত্রে পিতার সামর্থ্য দেখা উচিত । যদি পিতা সামর্থ্যশালী হন, তাহলে তাঁর এরূপ আদেশ প্রতিপালনে ক্ষতি নেই । যেমন, পিতা জমদগ্নির আজ্ঞায় পরশুরাম মাতা রেণুকাকে হত্যা করেছিলেন । জমদগ্নি পরশুরামকে বলেছিলেন, তোমাদের মাতা ব্যভিচারিণী, তোমার ভ্রাতারা আমার আদেশ অমান্য করেছে, তুমি এদের সকলকে হত্যা করো । পরশুরাম পিতৃআদেশ যথাযথ প্রতিপালন করেছিলেন । প্রসন্ন হয়ে জমদগ্নি পরশুরামকে বর দিতে চাইলেন । পরশুরাম বললেন, আমার মাতা এবং ভ্রাতাগণকে প্রাণদান করুন আর আমার কৃতকর্মের কথা যেন তাদের কারও মনে না থাকে । জমদগ্নি তথাস্তু বলার সঙ্গে সঙ্গে তাঁরা পুনর্জীবন লাভ করলেন ।</p>
<p class="Text">সামর্থ্য থাকা সত্ত্বেও পিতা যদি কোনও অনুচিত আদেশ করেন, তাহলে সন্তানের সেই আদেশ পালন করা উচিত নয় । কারণ, পুত্র যদি সেই অন্যায় আদেশ পালন করে তবে তার ফলে পিতাকেই নরকগামী হতে হবে । যে আদেশ পালনের ফল পিতার নরকভোগ ও দুঃখ ভোগের কারণ হয়, সেরূপ আদেশ পালন করা কখনওই উচিত নয় । ‘<span class="char-style-override-1">আমি বরং সানন্দে নরক ভোগ করব কিন্তু পিতা কখনও নন</span>’, পুত্রের এমন মনোভাব থাকলে, পিতা বা পুত্র কাউকেই নরকভোগ করতে হয় না । এর তাৎপর্য হল, পিতার নরকভোগ রোধ করার জন্য বরং তাঁর আদেশ লঙ্ঘন করা চলে কিন্তু অনুচিত আদেশ কখনও পালন করা উচিত নয় । </p>
<p class="Text">পিতার যদি সামর্থ্য না থাকে এবং তা সত্ত্বেও পুত্রকে অনুচিত আদেশ প্রদান করেন এবং পুত্রও যদি জীবনে কখনও মাতা-পিতার কোনও আদেশ লঙ্ঘন না করে থাকে, তাহলে অন্যায় আদেশ প্রতিপালনে পুত্রকে ব্যতিব্যস্ত না হয়ে বিচার করে দেখা উচিত, ভগবানকে স্মরণ করা উচিত । যেমন, গৌতম বনে যাবার আগে তাঁর পুত্র চিরকারীকে আদেশ দিয়ে গেলেন, তোমার মাতা ব্যভিচারিণী, তাকে তুমি বধ করো । পিতার আদেশ মতো চিরকারী তরোয়াল উদ্যত করেও বিচার করতে লাগলেন, এই আদেশ কতটা সঙ্গত । ওদিকে গৌতমের মনেও এই চিন্তার উদয় হল যে স্ত্রীকে হত্যা করা কী ঠিক হবে ? তাকে তো পরিত্যাগ করলেই হয় । এই চিন্তা করে তিনি ফিরে এলেন । এসে দেখেন চিরকারী উদ্যত তরোয়াল হাতে নিয়ে দাঁড়িয়ে আছেন । তিনি তখন চিরকারীকে নিবারণ করে বললেন, মাতাকে হত্যা করো না ।</p>
<p class="Text"><span class="char-style-override-1">প্রশ্ন</span>—গোস্বামী তুলসীদাস বলেছেন—</p>
<p class="Shlok-Color-2">জাকে প্রিয় ন রাম-বৈদেহী ।</p>
<p class="Shlok-Color-2">তজিয়ে তাহি কোটি বৈরী সম, জদ্যপি পরম সনেহী ॥</p>
<p class="Shlok-Color-2">তজ্যো পিতা প্রহ্লাদ, বিভীষন বন্ধু, ভরত মহতারী ।</p>
<p class="Shlok-Color-2">বলি গুরূ তজ্যো, কন্ত ব্রজ-বনিতন্হি, ভয়ে মুদ-মঙ্গলকারী ॥</p>
<p class="Text">অর্থাৎ প্রহ্লাদ পিতাকে, বিভীষণ ভ্রাতাকে, ভরত মাতাকে, বলি গুরুকে এবং গোপীগণ তাঁদের পতি পরিত্যাগ করেছিলেন, এতে কী তাঁদের অন্যায় হয়নি ?</p>
<p class="Text"><span class="char-style-override-1">উত্তর</span>—এখানে বিশেষভাবে অনুধাবন করার বিষয় হল যে, এঁরা যে পিতা আদি সকলকে ত্যাগ করেছিলেন,তা কী কারণে, কী উদ্দেশ্যে করেছিলেন ? হিরণ্যকশিপু তাঁর পুত্র প্রহ্লাদকে নানাভাবে নিগৃহীত করেছিলেন, কিন্তু প্রহ্লাদ সব দুঃখ-কষ্টই প্রসন্নচিত্তে সহ্য করেছিলেন । তিনি স্বীকার করতেন যে, এই শরীর পিতার দেওয়া অতএব এর ওপর তাঁরই পূর্ণ অধিকার । তিনি এই শরীরকে যেভাবে খুশি ব্যবহার করতে পারেন । এই কারণে প্রহ্লাদ কখনওই পিতাকে একথা বলেননি যে, কেন আমাকে আপনি এত যন্ত্রণা দিচ্ছেন ! তাঁর ভাব হল, আমি স্বরূপত পরমাত্মার অংশ এবং ভগবানের সেবা-পূজায় নিজেকে সমর্পণ করেছি । পিতা আমাকে একাজে বাধা দিচ্ছেন, আমাকে নিরস্ত করার চেষ্টা করেছেন—একাজ তাঁর পক্ষে উচিত নয়, এজন্য তাঁকে নরকগামী হতে হবে । এই বোধ থেকেই প্রহ্লাদ পিতার আদেশ অগ্রাহ্য করেছিলেন । যদি তিনি পিতার আদেশ শিরোধার্য করে ভগবদ্ভক্তি পরিত্যাগ করতেন, তাহলে তার জন্য দণ্ডভোগ করতে হত তাঁর পিতাকেই । পুত্রের কখনওই এমন কাজ করা উচিত নয় যার জন্য পিতাকে দণ্ড ভোগ করতে হয় । এই বোধদৃষ্টি থেকেই তিনি পিতৃআদেশ অমান্য করে পিতার হিত সাধনই করেছিলেন, তাকে ত্যাগ করেননি ।</p>
<p class="Text">রাবণ বিভীষণকে পদাঘাত করেছিলেন এবং বিতাড়িত করেছিলেন । বিভীষণ অতঃপর রামচন্দ্রের আশ্রয় নিয়েছিলেন । প্রকৃতপক্ষে বিভীষণ তাঁর সহোদরকে পরিত্যাগ করেননি, বরং তিনি তাঁর অন্যায়কে সমর্থন বা অনুমোদন করতে পারেননি বলে সেই অন্যায়কে পরিত্যাগ করেছিলেন । বিভীষণ রাবণকে তাঁর হিতের কথাই বলেছিলেন, তাঁর হিতসাধনই করেছিলেন ।</p>
<p class="Text">মাতা রামচন্দ্রকে বনবাসে পাঠিয়েছিলেন, তাঁর দুঃখ-কষ্টের কারণ হয়েছিলেন । এই কারণের জন্যই ভরত তাঁর মাতাকে ত্যাগ করেছিলেন । ভরতের বক্তব্য ছিল যে, মাতা কৌশল্যা যেমন আমাকে রামের অধিক স্নেহ করেন, সেরূপ তোমারও রামের প্রতি আমার চাইতে অধিক স্নেহ করা উচিত ছিল । কিন্তু তা না করে তুমি রামকে বনবাসে পাঠালে । যখন তুমি রামের প্রতিই মাতৃসুলভ আচরণ করতে পারলে না, তখন তুমি আর আমার মা কী করে থাকলে ? তোমাকে দণ্ড দেওয়ার অধিকার আমার নেই । তবে আমি এটুকু করতে পারি, তোমাকে আর কখনও মা বলে ডাকব না ।</p>
<p class="Text">বলিরাজা তাঁর গুরুকে এই ভেবে পরিত্যাগ করেছিলেন যে, স্বয়ং নারায়ণ ব্রাহ্মণের বেশে এসে আমার নিকট প্রার্থী হয়েছেন, অথচ গুরু দানকাের্য বিরত থাকতে বলছেন । গুরুর এমন আদেশ পালন করতে আমি অপারগ । বলিরাজা গুরুর হিতের কথা চিন্তা করেই গুরুর আদেশ লঙ্ঘন করেছিলেন । বলি দান করবার জন্য প্রস্তুত ছিলেন । তিনি যদি সে সময়ে গুরুর নির্দেশ রক্ষা করতেন, তাহলে গুরুকেই তার জন্য অপরাধী হতে হত । তাই বলিরাজা গুরুর অভিসম্পাত-ভাজন হয়েও গুরুকে সেই অপরাধের অকল্যাণ থেকে রক্ষা করলেন । তিনি নিজে দণ্ড ভোগ করলেন কিন্তু গুরুকে দণ্ডভোগ থেকে রক্ষা করে যথার্থ গুরুসেবাই করলেন ।</p>
<p class="Text">পতি ভগবানের কাছে যাওয়ার বাধা হয়ে দাঁড়াচ্ছেন, এই কারণেই গোপিণিগণ তাঁদের পতিদের ত্যাগ করেছিলেন । যদি তাঁরা পতির আদেশানুবর্তিনী হয়ে ঈশ্বরবিমুখ হতেন তবে পতিগণই পাপভাগী হতেন । অতএব গোপিণিগণ পতির আদেশ লঙ্ঘন করে পতিদেবকে পাপ থেকে রক্ষা করেছিলেন ।</p>
<p class="Text">তাৎপর্য হল, পরমাত্মাকে লাভ করাতেই মনুষ্যজন্মের সার্থকতা । কাজেই একাজে যারা সহায়ক হয় তারা আমাদের হিত করে এবং যারা একাজে বাধা দেয় তারা আমাদের অকল্যাণ করে । প্রহ্লাদাদি সকলে, পরমাত্ম-প্রাপ্তির পথে যারা বাধার সৃষ্টি করেছিলেন, তাদের ত্যাগ করেছিলেন, পিতা আদিদের নয় । এজন্য পরিণামে তাদের কল্যাণ হয়েছিল ।</p>
<p class="Text"><span class="char-style-override-1">প্রশ্ন</span>—মাতার স্থান উচ্চে না পিতার ? উচ্চে স্থান হওয়ার কারণ কী ?</p>
<p class="Text"><span class="char-style-override-1">উত্তর</span>—মাতার স্থানই উঁচুতে । বলা হয় মাতার স্থান পিতার চেয়ে একশ গুণ উচ্চে—‘<span class="char-style-override-1">সহস্রং তু পিতৃৃন্মাতা গৌরবেণাতিরিচ্যতে</span>’ (মনুস্মৃতি ২ ।১৪৫) । রামচন্দ্র বনবাস গমনকালে মাতার নিকট গিয়ে তাঁর চরণ বন্দনা করে বলেছিলেন, মাতা ! ‘আমার বনবাস যাবার আদেশ হয়েছে ।’ মাতা বললেন, ‘কেবল পিতা যদি এই আদেশ দিয়ে থাকেন তবে মাতাকে শ্রেষ্ঠ জ্ঞান করে তুমি বনগমন থেকে বিরত হও’—</p>
<p class="Shlok-Color-2">জোঁ কেবল পিতু আয়সু তাতা । </p>
<p class="Shlok-Color-2">তৌ জনি জাহু জানি বড়ি মাতা ॥</p>
<p class="Text-Right">(শ্রীশ্রীরামচরিতমানস, অযোধ্যাকাণ্ড ৫৬।১ )</p>
<p class="Text">‘আর যদি তোমার পিতা ও বিমাতা উভয়ে বনবাসের আদেশ দিয়ে থাকেন(১) তবে বনবাস তোমার নিকট একশত অযোধ্যার সমান ।’</p>
<p class="Footnotes">(১)মা কৌশল্যা কনিষ্ঠা সতিন কৈকেয়ীকে নিজের চেয়েও যে অধিক সম্মান জানিয়েছেন এটি তাঁর উদারভাব | এর দ্বারা কৌশল্যা সকলকে এই শিক্ষাই দিয়েছেন যে মার চেয়েও বিমাতাকে বেশি সম্মান জানানো প্রয়োজন, যাতে পরিবারে সম্প্রীতি বজায় থাকে |</p>
<p class="Shlok-Color-2">জো পিতু মাতু কহেউ বন জানা ।</p>
<p class="Shlok-Color-2">তৌ কানন সত অবধ সমানা ॥</p>
<p class="Text-Right">(শ্রীশ্রীরামচরিতমানস, অযোধ্যাকাণ্ড ৫৬ ।২)</p>
<p class="Text">পিতা সন্তানের ভরণ-পোষণের জন্য সম্পত্তি প্রভৃতি ব্যয় করে, কিন্তু মাতা নিজের শরীরের দ্বারা সন্তানের প্রতিপালন করেন । ধন-সম্পত্তি ইত্যাদি হল অভিলাষের (মমতার) জিনিস আর শরীর হল অহমিকার (অহং-এর) । অভিলাষের চাইতে অহমিকার সম্পর্ক অধিক নিকটতর । মমতা-অভিলাষের বস্তু—অস্থির, তার হ্রাস-বৃদ্ধি হয় কিন্তু অহংযুক্ত শরীর অপেক্ষাকৃত দীর্ঘস্থায়ী । কাজেই মাতার স্থান উচ্চে হওয়াই স্বাভাবিক ।</p>
<p class="Text">মাতা সন্তানের জন্য তাঁর যৌবন, শরীর ক্ষয় করেছেন, বুকের দুধ খাইয়ে সন্তানকে লালন-পালন করেছেন । মাতাকে একাধারে ধাত্রী, নাপিত, ধোপা, দর্জি ও গুরুর কাজও করতে হয়েছে । অধিকন্তু, সন্তানের মল-মূত্র পরিষ্কার করে মেথরের কাজও মা করেছেন । এই সমস্ত কাজ বোঝা স্বরূপ মনে না করে স্নেহ-মমতা ও উদ্যমের সঙ্গে প্রতিদানের মনোভাব না রেখে করেছেন । সন্তানের অসুখ হলে মাতার শরীর দুর্বল হয়ে পড়ে । কাজেই সংসারে সন্তানের লালন-পালনের ক্ষেত্রে মাতার সমকক্ষ আর কে আছে ? ‘<span class="char-style-override-1">মাত্রা সমং নাস্তি শরীরপোষণম্ ।</span>’ এই কারণেই মাতার স্থান সকলের উপরে । শাস্ত্রে বলা হয়েছে, পুত্র যদি সাধু-সন্ন্যাসীও হয় তবুও সাক্ষাৎমাত্র সে মাতার চরণে প্রত্যক্ষভাবে দণ্ডবৎ প্রণাম করবে । এমন উচ্চ অবস্থান আর কার হতে পারে?</p>
<p class="Text"><span class="char-style-override-1">প্রশ্ন</span>—মাতা-পিতার সেবায় কী লাভ হয় ?</p>
<p class="Text"><span class="char-style-override-1">উত্তর</span>—মাতা-পিতার সেবার ফলে ইহলোক-পরলোকে কল্যাণ হয়, ভগবানের প্রসন্নতা লাভ করা যায় । যে মাতা-পিতার সেবা করে না, ভগবানও তাকে ভরসা করেন না । কেননা যে নিজের মাতা-পিতাকেই সেবা করে না, ভক্তি করে না, সে আর ভগবানের সেবা কী করবে ?</p>
<p class="Text">পুণ্ডরীক সর্বদাই মাতা-পিতার সেবায় নিজেকে নিয়োজিত রাখতেন । তাঁর সেবায় প্রসন্ন হয়ে ভগবান একদা অযাচিতভাবেই পুণ্ডরীকের গৃহে উপস্থিত হন । তিনি তাকে বলেন, পুণ্ডরীক ! ‘তোমার মাতা-পিতার প্রতি ভক্তিতে প্রসন্ন হয়ে আমি নিজেই দর্শন দেবার জন্য তোমার কাছে এসেছি ।’ পুণ্ডরীক সেই সময় মাতা-পিতার সেবার কাজে ব্যস্ত ছিলেন । তাই তিনি ভগবানকে বললেন, ‘মাতা-পিতার যে সেবায় সন্তুষ্ট হয়ে আপনি আমাকে দর্শন দিতে এসেছেন, সেই সেবার কাজ ছেড়ে আমি কী করে উঠি ? এখন আমি মাতা-পিতার সেবার কাজে ব্যস্ত রয়েছি, কাজ শেষ হবার পরে আমি আপনাকে দর্শন করতে পারব, ততক্ষণ যদি অপেক্ষা করতে চান তবে এই ইটের ওপরে দাঁড়াতে পারেন ।’ একথা বলে পুণ্ডরীক দুখানা ইট তাঁর পেছনে ঠেলে দিলেন । ভগবান সেই ইটের ওপরেই দাঁড়িয়ে রইলেন । এভাবে ইটের ওপর দাঁড়িয়ে থাকার জন্য ভগবানের এক নাম হল ‘<span class="char-style-override-1">বিট্টলদেব</span>’ । মহারাষ্ট্রের পণ্ডরপুর গেলে ভগবানের এই রূপ দর্শন করা যায় । মহাভারতেও মূক চণ্ডালের কথার উল্লেখ রয়েছে । মাতা-পিতার প্রতি তার ভক্তিতে সন্তুষ্ট হয়ে ভগবান তার গৃহে অবস্থান করতেন । তাৎপর্য হল, মাতা-পিতার সেবার দ্বারা ইহলোক-পরলোকে সর্বপ্রকার কল্যাণ লাভ হয় ।</p>
<p class="Text"><span class="char-style-override-1">প্রশ্ন</span>—মাতা-পিতার সেবার যখন এমনই মাহাত্ম্য, তথাপি লোকে তাঁদের সেবা পরিত্যাগ করে সাধু-সন্ন্যাসী হয় কেন ?</p>
<p class="Text"><span class="char-style-override-1">উত্তর</span>—যদি কারও মৃত্যু হয়, মৃত্যুর কারণে তার আর মাতা-পিতার সেবা করা হয় না বলে তাকে অপরাধী হতে হয় না । তেমনি সংসারের প্রতি যার যথার্থ বৈরাগ্য জন্মে, তাকেও তার জন্য অপরাধী হতে হয় না । এইরূপ যে সর্বতোভাবে ভগবানেরই শরণাগত হয়, তাকেও অপরাধভাজন হতে হয় না । কেননা, তার ওপর কারও ঋণ থাকে না—</p>
<p class="Shlok-Color-2">দেবর্ষিভূতাপ্তনৃণাং পিতৃণাং ন কিংকরো নায়মৃণী চ রাজন্ ।</p>
<p class="Shlok-Color-2">সর্বাত্মনা যঃ শরণং শরণ্যং গতো মুকুন্দং পরিহৃত্য কর্তম্ ॥</p>
<p class="Text-Right">(শ্রীমদ্ভাগবত ১১ ।৫ ।৪১ )</p>
<p class="Text">অর্থাৎ , ‘হে রাজন্ ! যে সর্বকর্ম পরিত্যাগ করে সম্পূর্ণরূপে শরণাগতবৎসল ভগবানের শরণ গ্রহণ করে তার দেবতা, ঋষি, প্রাণী, কুটুম্ব এবং পিতৃগণ—কারও প্রতিই তার কোনও প্রকারের ঋণ বা সেবার অবশেষ থাকে না ।’</p>
<p class="Text">তাৎপর্য হল, যে মনুষ্যজন্মের প্রকৃত উদ্দেশ্য পালনে নিমগ্ন রয়েছে তাঁর দ্বারা যদি মাতা-পিতার সেবা বা পরিবারের স্বতন্ই ত্যাগ হয়ে যায় তাহলে তাঁকে দোষ স্পর্শ করে না ।</p>
<p class="Text"><span class="char-style-override-1">প্রশ্ন</span>—যদি দু-চারটি সন্তান হয় এবং তাদের মধ্যে যদি কোনও একজন সাধু-সন্ন্যাসী হয়ে যায় তাহলে কিছু বলার নেই । কিন্তু যদি কারও একমাত্র সন্তানও সাধু-সন্ন্যাসী হয়ে যায় তাহলে তার মাতা-পিতা কার আশ্রয়ে বেঁচে থাকবেন ?</p>
<p class="Text"><span class="char-style-override-1">উত্তর</span>—যতদিন মাতা-পিতা জীবিত থাকেন সেই সন্তানের তাঁদের ত্যাগ না করে সেবা করা উচিত । কেননা, শুধু সাধু সাজলেই ঈশ্বর-লাভ হয় না । ঈশ্বরলাভের প্রধান কারণ হল সংসারের প্রতি বৈরাগ্য এবং ঈশ্বরে প্রেম । অতএব সে যদি মাতা-পিতার সেবায় রত থেকে ভজন-ধ্যান করতে থাকে তাহলে ঈশ্বরলাভে কোনও অন্তরায় থাকে না বরং মাতা-পিতার প্রসন্নতা ঈশ্বর-লাভে সহায়ক হয় । তাৎপর্য এই যে মাতা-পিতার ঋণ শোধ না করে তাদের ত্যাগ করা উচিত নয় । কিন্তু যদি তীব্র বৈরাগ্য জাগ্রত হয়, একমাত্র ভগবানের চরণে অনুরাগ জন্মে এবং এই অবস্থায় মাতা-পিতার সেবা স্বতঃই পরিত্যক্ত হয়, তাহলে তার সেবা না করার পাপ লাগে না ।</p>
<p class="Text">যে পরিবারে থেকে মাতা-পিতার সেবা না করে শুধুমাত্র নিজের স্ত্রী-পুত্রের পালনেই ব্যস্ত তাকে পাপ স্পর্শ করবেই । তদনুরূপ যে ঘর-সংসার, মাতা-পিতাকে ছেড়ে দিয়ে সাধু সেজে অট্টালিকা, আশ্রম তৈরি করে, অর্থ সঞ্চয় করে, দীক্ষা দিয়ে শিষ্য তৈরি করে, সুখ উপভোগ করে— মাতা-পিতার সেবা না করায় তার পাপ হবেই ।</p>
<p class="Text"><span class="char-style-override-1">প্রশ্ন</span>—যদি কেউ সাধু হয়ে অর্থ সঞ্চয় করে এবং তার দ্বারা মাতা-পিতার কিংবা স্ত্রী-পুত্রের পালন করে তাহলে এটি কী দোষের ?</p>
<p class="Text"><span class="char-style-override-1">উত্তর</span>—যারা সাধু-সন্ন্যাসী হয়ে মাতা-পিতা কিংবা পরিবারে অর্থ জোগায় তারা তো পাপের ভাগী হবেই, সেই অর্থে যারা নিজেদের জীবন-নির্বাহ করে তাদেরও পাপ স্পর্শ করবে, কেননা উভয়েই শাস্ত্র-বিরুদ্ধ কাজ করছে । তারা গৃহস্থধর্মে থেকেও মাতা-পিতার সেবা করতে পারতেন কিন্তু অন্যায় কর্মের দ্বারা সন্ন্যাস-আশ্রমকেও কলুষিত করছেন । এই পাপ থেকে তাদের রক্ষা নেই ।</p>
<p class="Text"><span class="char-style-override-1">প্রশ্ন</span>—যদি ঘরে মায়ের দেখাশোনা করার কেউ না থাকে তাহলে আগে থেকেই যে সাধু-সন্ন্যাসী হয়ে রয়েছে সেই ছেলে কী মায়ের পালন করতে পারে ?</p>
<p class="Text"><span class="char-style-override-1">উত্তর</span>—যদি মায়ের কোনও আশ্রয় না থাকে তাহলে সাধু হওয়া সত্ত্বেও সেই ছেলে মায়ের পালন করতে পারে এবং তা করাই উচিত । অসহায় অবস্থায় যে কোনও প্রাণীরই সেবা করা উচিত । অতএব জননীর ক্ষেত্রে বলার কী আছে ? অতএব অসহায় অবস্থায় মায়ের সেবাতে দোষের কিছু নেই ।</p>
<p class="Text"><span class="char-style-override-1">প্রশ্ন</span>—বিয়ের পর মেয়ে শ্বশুরবাড়ি চলে যায় অতএব তার দ্বারা মাতা-পিতার সেবা কীভাবে সম্ভব ? এবং সেবা না করলে মাতা-পিতার ঋণ মকুব হবে কী করে ?</p>
<p class="Text"><span class="char-style-override-1">উত্তর</span>—যেমন কারও উপর যদি খুব বেশি ঋণ হয় এবং ইচ্ছা থাকলেও যদি সেই ঋণ শোধ না করতে পারে তাহলে সে যদি ঘর-বাড়ি, জমিসহ সপরিবারে ঋণদাতার শরণাগত হয় এবং তাঁর ইচ্ছানুযায়ী শর্ত স্বীকার করে, তাহলে তার উপরে ঋণ থাকে না, মকুব হয়ে যায় । এইরূপে মেয়ে বাচ্চা বয়স থেকেই মাতা-পিতার প্রতি সমর্পিত থাকে, নিজের কোনও আগ্রহ রাখে না । মাতা-পিতা যেখানে বিয়ে দেন, সে খুশিমনে সেখানে গমন করে । নিজের গোত্রও পতির গোত্রে এক করে দেয় । এরূপ ত্যাগের ফলে তার উপর মাতা-পিতার ঋণ কীভাবে থাকবে ? থাকতে পারে না ।</p>
<p class="Text"><span class="char-style-override-1">প্রশ্ন</span>—যদি মাতা-পিতার কোনও অবলম্বন না থাকে তাহলে বিবাহিতা মেয়ে কি মাতা-পিতার পালন করতে পারে ?</p>
<p class="Text"><span class="char-style-override-1">উত্তর</span>—সে অসহায় মাতা-পিতার সেবা করতে পারে । যদি বিবাহিতা মেয়ের সন্তান জন্মায় তাহলে মাতা-পিতা সেই ঘরের অন্ন-জল গ্রহণ করতে পারেন, তার ঘরে থাকতে পারেন । কিন্তু যদি মেয়ের কোনও সন্তান না হয় তাহলে মাতা-পিতার তার ঘরের অন্ন-জল গ্রহণ করার অধিকার নেই ।</p>
<p class="Text">মাতা-পিতা কন্যাকে দান (বিবাহ) দিয়েছেন অতএব তারা সেই ঘরের অন্ন-জল গ্রহণ করতে পারেন না, কেননা দান করা বস্তুতে দাতার কোনও অধিকার থাকে না । কিন্তু মেয়ের কোনও সন্তান (ছেলে অথবা মেয়ে) হলে মাতা-পিতা সেই মেয়ের ঘরের অন্ন-জল গ্রহণ করতে পারেন । কেননা স্বামী কেবলমাত্র পিতৃঋণ হতে মুক্ত হবার জন্যই কন্যাকে পত্নীরূপে গ্রহণ করেছে এবং সন্তানের জন্ম দিলে সে সেই পিতৃঋণ হতে মুক্ত হয় । অতএব কন্যার সন্তান হওয়ায় মাতা-পিতার সেবা নেওয়ার অধিকার জন্মে । সেইজন্যই গোত্র ভিন্ন হলেও মেয়ের সন্তান মাতামহ-মাতামহীর শ্রাদ্ধ-তর্পণ করতে পারে ।</p>
<p class="Text para-style-override-2">যদি মাতা-পিতার অসহায় অবস্থা হয় তাহলে তাদের সেবা করার দায়িত্ব মেয়ের উপরেই বর্তায় । যদি বিবাহিতা কন্যার কোনও সন্তান না হয়, তাহলেও তার মাতা-পিতার সেবা-শুশ্রূষা করা উচিত । দ্বিতীয়ত, বর্তমান আইনে পিতার সম্পত্তিতে পুত্র-কন্যার সমান অধিকার স্বীকার করা হয়েছে । অতএব বর্তমান আইনের দৃষ্টিতেও মেয়েকে যখন সম্পত্তি দেওয়ার অধিকার রয়েছে তখন মেয়ের সেবা নেবার অধিকারও মাতা-পিতার রয়েছে ।<span class="char-style-override-2" xml:lang="en-GB"></span></p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


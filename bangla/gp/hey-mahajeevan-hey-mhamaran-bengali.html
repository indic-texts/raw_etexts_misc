
<p class="First-End-Page para-style-override-1" id="toc_marker-1" xml:lang="en-GB"><span class="char-style-override-1">প্রথম পাতা</span><span class="char-style-override-2"></span></p>
<p class="Titel-Page---Shri-Hari">॥ শ্রীহরি:॥</p>
<p class="Title-Page---Book-Name">হে মহাজীবন ! হে মহামরণ !!</p>
<p class="Title-page---sub-title">সৎসঙ্গ-স্বপ্রসঙ্গে ব্রহ্মলীন স্বামী রামসুখদাসজী মহারাজের অন্তিম উপদেশ-নির্দেশাবলী</p>
<p class="Title-Page---Book-Name-Hindi">हे महाजीवन! हे महामरण!! (बांगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">    ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরি:॥</p>
<p class="Chapter-Heading" id="toc_marker-2">ভূমিকা</p>
<p class="Text">জীবনে যিনি কখনো শাস্ত্রানুসরণের পথ থেকে ভ্রষ্ট হননি, মহাপ্রয়াণেও যিনি ‘<span class="char-style-override-3">জীবেম শরদং শতম্</span>’ ‘<span class="char-style-override-3">ভূয়শ্চ শরদঃ শতাৎ</span>—এই শ্রুতিবাক্যের প্রতি নিষ্ঠার দৃষ্টান্তরূপেই যেন শতাধিক বর্ষ অতিক্রান্তির পরেই (একশত এক বৎসর চার মাসের কিছু বেশী) প্রাচীন শরীরটিকে ত্যাগ করার জন্য বেছে নিয়েছেন এক ব্রাহ্মমুহূর্তের পবিত্র লগ্ন, সেই পরমশ্রদ্ধেয় স্বামী রামসুখদাসজী মহারাজের দেহত্যাগের সংবাদ ধর্মপথের পথিকমাত্রের কাছেই বিশেষ শোকাবহ সন্দেহ নেই, তবে গীতা-প্রেস প্রকাশিত গ্রন্থাবলির সঙ্গে যাদের পরিচয় আছে, তাদের কাছে এ এক অপূরণীয় ক্ষতি বলেই বিবেচিত <br/>হবে । তাঁর রচিত অজস্র গ্রন্থের মাধ্যমে বহু তত্ত্বজিজ্ঞাসু যেমন পেয়েছেন তাঁদের প্রশ্নের উত্তর, সমস্যার সমাধান, তেমনই সাধনেচ্ছুগণ পেয়েছেন সর্ববাধা  হেলায় অতিক্রম করে অগ্রসর হবার উৎসাহ ও অনুপ্রেরণা । তাঁর মহৎ কীর্তি — ভগবদ্গীতার অনুপম ব্যাখ্যান গ্রন্থ <span class="char-style-override-4">‘</span><span class="char-style-override-3">সাধক সঞ্জীবনী</span>’ — যেমন জনমানসে এক বিশিষ্ট স্থান অধিকার করেছে, তেমনই গীতাভাষ্যের আচার্য পরম্পরায় তাঁকে দিয়েছে মর্যাদার আসন । প্রকৃতপক্ষে ‘সর্বশাস্ত্রময়ী গীতা’র পুঙ্খানুপুঙ্খ বিশ্লেষণে তাঁর সর্বশাস্ত্রপরিশীলিত প্রজ্ঞা কখনোই ক্লান্ত হয়নি — তাই ‘<span class="char-style-override-3">গীতা-দর্পণ</span>’, ‘<span class="char-style-override-3">গীতা মাধুর্য</span>’,‘<span class="char-style-override-3">গীতা-প্রবোধিনী</span>’,‘<span class="char-style-override-3">গীতা-জ্ঞান প্রবেশিকা</span>’র মতো রচনাগুলির মাধ্যমে ঘুরিয়ে ফিরিয়ে বিভিন্ন দিক থেকে আলোকপাত করেছেন পার্থ-সারথির এই বাণীমূর্তির প্রতি । এছাড়াও একদিকে ‘<span class="char-style-override-3">সাধন সুধা সিন্ধু</span>’র মতো মনন-ঋদ্ধ গভীর তত্ত্বোপদেশ, অপরদিকে <span class="char-style-override-3">‘আদর্শ গল্প সংকলন</span>’, ‘<span class="char-style-override-3">শিক্ষামূলক কাহিনী</span>’ প্রভৃতি সহজ-সরল শিক্ষামূলক পুস্তিকা বা ‘<span class="char-style-override-3">কল্যাণের তিনটি সহজ পন্থা</span>’, ‘<span class="char-style-override-3">সাধনার দুটি প্রধান সূত্র</span>’, ‘<span class="char-style-override-3">সর্বসাধনার সারকথা</span>’ ইত্যাদি সংক্ষিপ্ত অথচ সারগর্ভ — যে কোনো রকমের রচনার ক্ষেত্রেই তাঁর লেখনী ছিল সমান সাবলীল ও অনায়াস দক্ষ, বয়স তাতে ক্লান্তির ছাপ ফেলতে পারেনি  এবং তার ফলে শতাধিক গ্রন্থ রচনার যে বাঙ্ময় ঐশ্বর্য-ভাণ্ডারের উত্তরাধিকার পাঠককুলের জন্য রেখে গেলেন তিনি —তার জন্য তারা চিরকৃতজ্ঞ থাকবে ।</p>
<p class="Text">স্রষ্টার পরিচয় তাঁর সৃষ্টিতে, — তাঁর এই অজস্র দানের প্রাচুের্য তিনি পাঠক-সমাজের কাছের মানুষ, আমাদের অতি পরিচিত আপন-জন । চিত্ত-সাধনার বিত্তবিতরণে মুক্তহস্ত এই দাতা কিন্তু ব্যক্তিগত পরিচয় প্রকাশ বা আত্মপ্রচারের ক্ষেত্রে নিতান্ত কৃপণ, কঠিন-হৃদয় সংসার-বিরাগের-বর্মে-আবৃত ত্যাগী পুরুষ । তাঁর নিজস্ব জীবন-সাধনার পথ বা পদ্ধতির কোনো চিহ্নই লোকচক্ষুর সামনে উন্মোচিত হোক, তা তিনি চাননি । এ বিষয়ে নির্মম উদাসীনতায় কঠোর সন্ন্যাসী সুস্পষ্ট নির্দেশও দিয়ে গেছেন, —তাঁর দেহাবসানের পর যেমন শোকযাত্রা, শোকসভা ইত্যাদি করা চলবে না, তেমনই প্রকাশ করা চলবে না তাঁর জীবনের ঘটনাবলির বিবরণ-সমন্বিত কোনো স্মরণিকা বা স্মৃতিচারণ জাতীয় <br/>রচনা ।  কৌমার,  যৌবন, জরার মতো মরণও দেহের অবস্থান্তরমাত্র —তাই ‘<span class="char-style-override-3">ধীরস্তত্র ন মুহ্যতি</span>’ —এই ভগবদ্বচনের বাস্তব রূপায়ণ দেখা গেল তাঁর জীবনাবসানে পালনীয় কর্তব্যের নির্দেশ সমন্বিত তাঁর অন্তিম ইচ্ছাপত্রে । আমরা তাঁর আদেশ পালনে বাধ্য, সুতরাং ব্যক্তিপূজার ঘোর বিরোধী এই নির্মোহ তাপসের শেষ ইচ্ছাপত্র, তাঁর নিজের চিন্তাধারা সম্পর্কিত রচনা এবং অন্তিম প্রবচনের অনুলেখন মূল হিন্দী থেকে বাংলায় অনুবাদ করে পাঠকদের সকাশে উপস্থাপিত করছি —  আমাদের কোনোরকম টিিপ্পণী বা সংযোজন ছাড়াই । এগুলির মধ্যেই বিধৃত আছে আকারে সংক্ষিপ্ত কিন্তু তাৎপর্য বিশাল তাঁর আত্মপরিচয় — ‘<span class="char-style-override-3">ব্রহ্মভূতঃ প্রসন্নাত্মা</span>’ এই ঋষির ভক্তিরসজারিত হৃদয়ের ঝলক-দর্শন, যা আমাদের অবধারিতভাবেই স্মরণ করায় ভাগবতের সেই অমোঘ শাশ্বতবাণী —</p>
<p class="SHLOK-Black">আত্মারামশ্চ মুনয়ো নির্গ্রন্থা অপুয়রুক্রমে ।</p>
<p class="SHLOK-Black para-style-override-2">কুর্বন্ত্যহৈতুকীং  ভক্তিমিত্থম্ভূতগুণো হরিঃ ॥<span></span></p>


<p class="Page-Break"> </p>
<p class="Chapter-Heading" id="toc_marker-3">আমার চিন্তাধারা</p>
<p class="Text">বর্তমান সময়ে প্রয়োজনের দিকে দৃষ্টিপাত করে আমি আমার কিছু চিন্তা-ভাবনা প্রকাশ করছি । আমার নাম করে কোনো ব্যক্তিকে এই চিন্তাধারা তথা সিদ্ধান্তগুলির বিরুদ্ধ আচরণ করতে দেখলে তাকে যেন যথাশক্তি বাধা দেওয়ার চেষ্টা করা হয়, এই আমার ইচ্ছা ।</p>
<p class="Text">আমার দীক্ষাগুরুর দেহান্তের পর বিক্রম সংবৎ ১৯৮৭ (তদনুসারে বাংলা ১৩৩৭ সালে) তে যখন আমি তাঁর বাৎসরিক ক্রিয়া সম্পন্ন করি, তখনই আমি এই স্থির সিদ্ধান্ত করি যে, এখন একমাত্র তত্ত্বলাভ ব্যতীত অন্য কিছুই আমার করণীয় নেই । আমি কারো কাছে কিছু চাইব না । টাকা-পয়সা নিজের কাছে রাখব না, এমনকী স্পর্শও করব না । নিজের থেকে কোথাও যাব না, যার ইচ্ছা বা প্রয়োজন হবে, সে নিয়ে যাবে । এর পরে আমি গীতা প্রেসের প্রতিষ্ঠাতা শ্রীজয়দয়ালজী গোয়েন্দকার সংস্পর্শে আসি । আমার ধারণায় তিনি ভগবৎ-সাক্ষাৎকার-প্রাপ্ত মহাপুরুষ ছিলেন । আমার জীবনে তাঁর বিশেষ প্রভাব পড়েছে ।</p>
<p class="Text">আমি কোনো ব্যক্তি, সংস্থা, আশ্রম ইত্যাদির সঙ্গে কোনো ব্যক্তিগত সম্পর্ক স্থাপন করিনি । যদি কোনো কারণে কোথাও কিছু সম্পর্ক হয়ে থাকে, তাহলেও তা ছিল স্বল্পকালের জন্য, অস্থায়ী, বরাবরের জন্য নয় । আমি  চিরদিনই তত্ত্বের অনুগামী থেকেছি, ব্যক্তির নয় । </p>
<p class="Text">সর্বদাই আমার এই মানসিকতা ছিল যে, মানুষ আমার অথবা কোনো ব্যক্তিবিশেষের প্রতি অনুরক্ত না হয়ে ভগবানের প্রতি অনুরক্ত হোক । আমি অত্যন্ত কঠিনভাবে ব্যক্তিপূজার বিরোধী ।</p>
<p class="Text">আমার কোনো স্থান, মঠ অথবা আশ্রম নেই । আমার কোনো গদিও নেই এবং আমি কাউকে নিজের শিষ্য, প্রচারক বা উত্তরাধিকারীও করিনি । আমার পরে আমার পুস্তকগুলিই সাধকদের পথপ্রদর্শক হবে । গীতা প্রেসের পুস্তকসমূহের প্রচার, গোরক্ষা এবং সৎসঙ্গের আমি বরাবরই একজন উৎসাহী সমর্থক ।</p>
<p class="Text">আমার চিত্র (ফটো) গ্রহণ, চরণ স্পর্শ করা, জয়ধ্বনি উচ্চারণ বা আমাকে মালা পরানো ইত্যাদি আমি অত্যন্ত কঠোরভাবে নিষেধ করে থাকি ।</p>
<p class="Text">আমি প্রসাদ অথবা উপহাররূপে কাউকে মালা, উত্তরীয়, বস্ত্র, কম্বল প্রভৃতি প্রদান করি না । আমি নিজেই ভিক্ষা দ্বারা জীবন নির্বাহ করি ।</p>
<p class="Text">সৎসঙ্গ কার্যক্রমের জন্য অর্থ-সংগ্রহের (চাঁদা আদায়) আমি বিরোধিতা করি ।</p>
<p class="Text">আমি কাউকেই আশীর্বাদ বা অভিশাপ অথবা বরদান করি না এবং নিজেকে এর যোগ্য বলেও মনে করি না ।</p>
<p class="Text">আমাকে দর্শন করা অপেক্ষা গঙ্গাদেবী, সূর্যদেব অথবা ভগবদ্বিগ্রহের দর্শনকে আমি অনেক বেশি গুরুত্ব দিই ।</p>
<p class="Text">টাকা-পয়সা এবং স্ত্রীলোক — এই দুইয়ের স্পর্শ আমি সর্বতোভাবে ত্যাগ করেছি । যেসব পত্র-পত্রিকা অথবা স্মারক-পুস্তিকার মধ্যে বিজ্ঞাপন ছাপা হয়, সেগুলিতে আমি আমার লেখা প্রকাশ করতে নিষেধ করি । সেই রকমেই নিজ দোকান, ব্যবসা ইত্যাদির প্রচারের জন্য যেসব জিনিষ প্রকাশিত হয় (ক্যালেণ্ডার প্রভৃতি) সেসবের মধ্যেও আমি আমার নাম ছাপতে নিষেধ করি । একমাত্র গীতা প্রেসের পুস্তকাবলির প্রচারের ক্ষেত্রে এই নিয়ম প্রযোজ্য নয় ।</p>
<p class="Text">আমি সৎসঙ্গ (প্রবচন) অনুষ্ঠানে এই নিয়ম রেখেছি যে, পুরুষ এবং মহিলাগণ পৃথক পৃথক বসবেন । আমার সামনে কিছু দূর পর্যন্ত কেবল পুরুষরাই বসবেন । পুরুষদের (বসার) ব্যবস্থা পুরুষরা এবং মহিলাদের ব্যবস্থা মহিলারা নিজেরাই করবেন । কোনো কথায় সমর্থন জানানোর জন্য অথবা ভগবানের জয়ধ্বনি দেবার সময় পুরুষরাই কেবল হাত তুলবেন, মহিলারা নয় ।</p>
<p class="Text">কর্মযোগ, জ্ঞানযোগ এবং ভক্তিযোগ—এই তিনটির মধ্যে আমি ভক্তিযোগকেই সর্বশ্রেষ্ঠ বলে মনে করি এবং পরমপ্রেম প্রাপ্তিতেই মানব-জীবনের পূর্ণতা তথা সার্থকতা বলে স্বীকার করি ।</p>
<p class="Text">যে ব্যক্তি নিজেকে আমার অনুগামী অথবা কৃপাভাজন বলে প্রচার করে মানুষের কাছে সম্মান-সুখ্যাতি অর্জনের চেষ্টা করে, অর্থ গ্রহণ করে, স্ত্রীলোকের সঙ্গে সম্পর্ক রাখে, উপহার গ্রহণ করে অথবা দ্রব্যাদি প্রার্থনা করে, তাকে প্রতারক বলে জানতে হবে । যে আমার নামে অর্থ সংগ্রহ করে সে মহাপাপী, তার পাপ ক্ষমার অযোগ্য ।</p>
<p class="Text">(শ্রদ্ধেয় স্বামী রামসুখদাসজী মহারাজ গত (চান্দ্র) আষাঢ়ী কৃষ্ণা একাদশী তিথি, খ্রিঃ  ৩রা জুলাই ২০০৫ তারিখের ভোর রাত্রি ৩.৪০ মিনিট নাগাদ পরমধামে প্রয়াণ করেছেন । বিগত প্রায় সোয়া চার বৎসর তিনি ভগবতী গঙ্গানদীর তটে স্বর্গাশ্রম-স্থিত গীতা-ভবনে অবস্থান করছিলেন । এই সময়ে বিভিন্ন স্থান থেকে গীতা-ভবনে আগত ভক্তজন তাঁর সৎসঙ্গের সৌভাগ্য লাভ করেছেন । শ্রদ্ধেয় স্বামীজী ছিলেন ত্যাগ ও বৈরাগ্যের প্রতিমূর্তি, নিজের সম্পর্কে কোনোরকম প্রশংসা বা স্তুতিবাদের ঘোরতর বিরোধী, ফলে তাঁর সম্বন্ধে কোনো কিছু লেখাও উচিত হবে না ।</p>
<p class="Text para-style-override-2">কয়েক বৎসর পূর্বে বিক্রম সম্বৎ ২০৫৪ (তদনুসারে বাংলা ১৪০৪, ইংরাজি ১০ই ডিসেম্বর ১৯৯৭ সাল) অগ্রহায়ণ মাসের শুক্লা একাদশী (গীতা জয়ন্তী) তিথির দিন তিনি একটি ইচ্ছাপত্র (উইল) প্রণয়ন করেন —  সাধকগণের পক্ষে সেটি অনুকরণযোগ্য । সর্বসাধারণের জ্ঞাতার্থে সেটি এখানে প্রকাশ করা হল ।)<span></span></p>


<p class="Page-Break"> </p>
<p class="Chapter-Heading" id="toc_marker-4">ইচ্ছাপত্র (উইল)</p>
<p class="Chapter-caption">(শরীরপাতের পর পালনীয় আবশ্যক নির্দেশাবলী)</p>
<p class="Text">ভগবানের অসীম অহৈতুকী কৃপার ফলেই জীব মানব-শরীর লাভ করে । এর একমাত্র উদ্দেশ্য ভগবৎপ্রাপ্তি । কিন্তু মানুষ এই শরীর লাভ করে নিজের মূল উদ্দেশ্য ভুলে যায় এবং শরীরের সঙ্গে দৃঢ় তাদাত্ম্য বোধে লিপ্ত হয়ে এর সুখকেই পরম সুখ বলে মনে করে । শরীরকে স্থায়ী বলে মনে করার সঙ্গে সঙ্গে তার ওপর গুরুত্ব আরোপ করে তার সঙ্গে নিজের সম্বন্ধ স্বীকার করে নেওয়ার ফলে শরীরের প্রতি তার এমনই মোহ জন্মায় যে, এর নাম পর্যন্ত তার কাছে প্রিয় বলে মনে হতে থাকে । শরীরের সব রকমের সুখের মধ্যে সম্মান-খ্যাতির সুখ সবচেয়ে সূক্ষ্ম । তা পাওয়ার জন্য সে মিথ্যাচার, কপটতা, বিশ্বাসঘাতকতা প্রভৃতি দুর্গুণ-দুরাচারেও প্রবৃত্ত হতে কুণ্ঠিত হয় না । শরীরের নামের প্রতি আসক্তিবশত তার মনে অপরের কাছ থেকে নিজের প্রশংসা-স্তুতির আকাঙ্ক্ষা জন্ম নেয় । সে কামনা করে, যেন আজীবন সে সম্মান-খ্যাতি লাভ করে এবং মরণের পরেও যেন তার নামের কীর্তি ঘোষিত হতে থাকে । লৌকিক ব্যবহারের জন্য শরীরের যে নাম রাখা হয়েছিল, শরীরনাশের পর যে তার আর অস্তিত্ব থাকে না — এই কথাটাই সে ভুলে যায় । প্রকৃতপক্ষে এই দৃষ্টিতে শরীরের পূজা, মান, আদর এবং নামের স্থায়িত্ব বিধানের চেষ্টা কোনোরূপ মহত্ত্বের স্বীকৃতি পেতে পারে না । কিন্তু শরীরের সম্মান-আদর এবং নামের স্তুতি-প্রশংসার বিষয়টি এমনই ব্যাপক যে, মানুষ নিজের এবং নিজের প্রিয়জনের সম্পর্কে তো এগুলির অনুষ্ঠান করেই, এমনকী যাঁরা ভগবদাজ্ঞা, মহাপুরুষবচন এবং শাস্ত্রমর্যাদা অনুসারে অকপট হৃদয়ে নিজেদের লক্ষ্যে (ভগবৎপ্রাপ্তি) অবিচল থেকে এইসব দোষ থেকে দূরে থাকতে চান, সেই সাধকদের সম্পর্কেও এই ধরনের আচরণে প্রবৃত্ত হয় । বেশি আর কী বলা যাবে, সেই সাধকদের শরীর প্রাণহীন হওয়ার পরেও তার স্মৃতিরক্ষার জন্য তাকে চিত্রে আবদ্ধ করা হয় এবং বহুতর সাজসজ্জার সঙ্গে তাকে অন্তিম সংস্কারের স্থানে নিয়ে যাওয়া হয় । বিনাশশীল নামকে অবিনশ্বর করার প্রয়াসে সেই সংস্কার স্থলে ছতরী, মণ্ডপ বা স্মৃতিমন্দির প্রভৃতি নির্মাণ করা হয় । এছাড়াও তাঁদের শরীরের সঙ্গে সম্পর্কিত একদিকের ঘটনাবলিই ফুলিয়ে-ফাঁপিয়ে তাঁদের জীবনী, স্মৃতিকথা ইত্যাদিরূপে লেখা এবং প্রকাশ করা হয় । যারা এসব করে তারা নিজেদের ওই সাধকদের প্রতি শ্রদ্ধাশীল বলে মুখে প্রচার করে, কিন্তু এইভাবে কাজের বেলায় তাঁরা যেগুলি নিষেধ করেছেন, সেগুলিই করে চলে ।</p>
<p class="Text">বস্তুত শ্রদ্ধাতত্ত্ব অবিনাশী । সুতরাং সেই সাধকদের চিরন্তন আদর্শ তথা তাঁদের উপদেশসমূহের ওপরেই শ্রদ্ধা রাখা উচিত, নশ্বর দেহ কিংবা নামের প্রতি নয় ।  বিনাশশীল দেহ তথা নামের প্রতি মোহই হয়ে থাকে, শ্রদ্ধা নয় । কিন্তু যখন মোহই শ্রদ্ধার রূপ ধারণ করে, তখনই এই অনর্থ ঘটে । সুতরাং ভগবানের শাশ্বত, দিব্য, অলৌকিক শ্রীবিগ্রহের পূজা তথা তাঁর অবিনশ্বর নামের স্মৃতিকে ত্যাগ করে এই নশ্বর শরীর তথা নামসমূহের ওপর গুরুত্ব আরোপ করায় কেবল যে নিজের জীবনই ব্যর্থ হয় তা-ই নয়, উপরন্তু নিজেকে অত্যন্ত গভীরভাবে ছলনা করাও হয় ।</p>
<p class="Text">বস্তুগত দৃষ্টিতে দেখলে  শরীর মলমূত্র তৈরির একটি যন্ত্র ছাড়া কিছুই নয় । একে সর্বোৎকৃষ্ট খাদ্য অথবা ভগবানের প্রসাদও যদি খাওয়ানো হয়, তাহলেও তা মলরূপে নির্গত হয়ে যাবে, আবার সর্বোত্তম পানীয় কিংবা গঙ্গাজলও পান করালে তা-ও মূত্ররূপে নির্গত হবে । যতক্ষণ প্রাণ আছে, ততক্ষণ শরীর মলমূত্র বানানোর যন্ত্র, আর প্রাণ বের হয়ে গেলে তা শবমাত্র, যাকে ছুঁলেও স্নান করতে হয় । বাস্তবিকপক্ষে এই শরীর প্রতিক্ষণেই মরছে, শবে পরিণত <br/>হচ্ছে । এরমধ্যে যেটি প্রকৃত তত্ত্ব (চৈতন্য) তার কোনো চিত্র  (ফোটোগ্রাফ)  নেওয়া সম্ভব নয় । চিত্র নেওয়া যায় সেই শরীরটির যেটি প্রতিমুহূর্তেই নষ্ট হচ্ছে । এইজন্য চিত্র নেওয়ার সময় শরীর যেমন ছিল, পরবর্তী সময়ে তা আর সেরকম থাকে না । ফলে সেই চিত্রের পূজা প্রকৃতপক্ষে  ‘অসৎ’ (অস্তিত্বহীন)-এর পূজাতেই পর্যবসিত হয় । চিত্রে গৃহীত শরীর নিষ্প্রাণ থাকে, অতএব অস্থি-মাংসময় অপবিত্র শরীরের চিত্র তো ‘<span class="char-style-override-3">মড়ারও মড়া</span>’ বলতে হয় ।</p>
<p class="Text">আমরা নিজেদের বিচারবুদ্ধি অনুসারে যাঁকে মহাত্মা বলি, তিনি নিজের শরীরের সঙ্গে সর্বতোভাবে সম্বন্ধ বিচ্ছেদ ঘটার ফলেই মহাত্মা, অথবা শরীরের সঙ্গে সম্বন্ধ থাকার জন্য ? শরীরকে তো তাঁরা মলের সমান মনে করেন । সুতরাং মহাত্মার তথাকথিত শরীরের সমাদর করা প্রকৃতপক্ষে মলের সমাদর করা বলেই বুঝতে হবে । এটা কি উচিত <br/>কাজ ? যদি কেউ বলেন যে, যেমন ভগবানের চিত্রের পূজা প্রভৃতি হয়ে থাকে, তেমনই মহাত্মার চিত্রেরও পূজা-আদি করা হলে আপত্তির কী আছে, তাহলে এরূপ বলাও সংগত নয় । কারণ ভগবানের শরীর চিন্ময় এবং অবিনশ্বর, অপর দিকে মহাত্মার তথাকথিত শরীর পাঞ্চভৌতিক হওয়ার ফলে জড় এবং বিনাশশীল । </p>
<p class="Text">ভগবান সর্বব্যাপী, অতএব চিত্রের মধ্যেও তিনি আছেন, কিন্তু মহাত্মার সর্বব্যাপকতা (শরীরের থেকে পৃথকরূপে) ভগবানের সর্বব্যাপকতারই অন্তর্গত । সকল মহাত্মাই এক ভগবানের অন্তর্গত, সুতরাং ভগবানের পূজা করলে তাঁর অন্তর্গত সব মহাত্মার পূজাই স্বতঃ অনুষ্ঠিত হয়ে যায় । যদি মহাত্মাগণের অস্থি-মাংসময় দেহের তথা তাঁদের চিত্রের পূজা করা হতে থাকে, তাহলে তার দ্বারা পুরুষোত্তম ভগবানের পূজাতেই বাধার সৃষ্টি করা হয়, যা সেই মহাত্মাদের অভিপ্রায়ের সম্পূর্ণ বিপরীত । মহাত্মারা তো সংসারে আসেন সাধারণ মানুষকে ঈশ্বরাভিমুখী করে তোলার জন্যই, নিজের দিকে তাদের আকৃষ্ট করার জন্য নয় । যারা মানুষকে নিজের (ধ্যান-পূজাদির দ্বারা) অনুগামী করে তোলেন, তারা তো ঈশ্বর-বিরোধী । প্রকৃত মহাত্মারা কখনো শরীরের মধ্যেই সীমিত থাকেন না ।</p>
<p class="Text">যে জীবনী বা চরিত্রচিত্রণ যথাযথ বা সর্বাঙ্গসম্পূর্ণ — অর্থাৎ যার মধ্যে জীবনের ভালো-মন্দ (সদ্গুণ, দুর্গুণ, সচাদার, দুরাচার প্রভৃতি) সকল দিকই যথার্থরূপে বর্ণনা করা হয়— তাই প্রকৃত জীবনী । নিজের জীবনের সমগ্র ঘটনা যথার্থরূপে মানুষ কেবল নিজেই জানতে পারে । অন্যেরা শুধুমাত্র তার বাইরের কার্যাবলি দেখে নিজেদের বুদ্ধি অনুসারে তার সম্পর্কে অনুমানই করতে পারে, যা অধিকাংশ সময়ে যথার্থ হয় না । আজকাল যে সব জীবনী লেখা হয়, তার মধ্যে দোষগুলিকে আড়াল করে গুণসমূহের অতিরঞ্জিত মিথ্যা বর্ণনা দেওয়ার ফলে সেগুলি সর্বাঙ্গসম্পূর্ণ বা পূর্ণরূপে সত্য হয় না । প্রকৃতপক্ষে মর্যাদা পুরুষোত্তম ভগবান শ্রীরামচন্দ্রের চরিত্রের তুলনায় অধিক মহিমান্বিত আর কার চরিত্রই বা হতে পারে ? সুতরাং তাঁর চরিত্রই পাঠ বা শ্রবণ এবং সেই অনুসারে নিজেদের জীবন গঠন করা উচিত । যাঁদের আমরা মহাত্মা বলে মনে করি, তাঁদের সিদ্ধান্ত এবং উপদেশই শ্রেষ্ঠ, সেই অনুসারে নিজেদের জীবন গড়ে তোলার চেষ্টাই করা উচিত ।</p>
<p class="Text">উপরে কথিত সকল বিষয়ে বিবেচনা করে আমি পরিচিত সকল সাধু-মহাত্মা তথা সদ্গৃহস্থগণের সমীপে একটি বিনম্র নিবেদন রাখছি । <span class="char-style-override-3">এরমধ্যে সমস্ত কথাই আমি আমার ব্যক্তিগত পরিপ্রেক্ষিতে বলেছি</span> —  অর্থাৎ আমি আমার ব্যক্তিগত চিত্র, স্মারক, জীবনী প্রভৃতি সম্পর্কেই নিষেধ উচ্চারণ করেছি । আমার শারীরিক অক্ষমতার সময় তথা শরীরপাতের পর এই শরীর সম্পর্কে আপনাদের দায়িত্ব বা করণীয় কী হবে — সে বিষয়ে স্পষ্ট নির্দেশিকা রেখে যাওয়ার জন্যই লিখিত আকারে এই বক্তব্য উপস্থাপন করা হল ।</p>
<p class="Sub-Heading" id="toc_marker-4-1" xml:lang="en-US">(১)</p>
<p class="Text">যদি এই শরীর চলা-ফেরা বা ওঠা-বসা প্রভৃতিতেও অসমর্থ হয়ে পড়ে এবং বৈদ্য-ডাক্তারদের অভিমত অনুসারে এই শরীরের জীবিত থাকার কোনো আশা দেখা না যায়, তাহলে একে মা-গঙ্গার কূলে নিয়ে যেতে হবে । সে সময়ে কোনোরকম ঔষধাদি প্রয়োগ না করে কেবলমাত্র গঙ্গাজল এবং তুলসীদলই (তুলসীপাতা) প্রয়োগ করতে হবে । তখন অনবরত ভগবন্নাম জপ ও কীর্তন এবং শ্রীমদ্ভগবদ্গীতা, শ্রীবিষ্ণুসহস্রনাম, শ্রীরামচরিতমানস প্রভৃতি পূজ্য গ্রন্থসমূহ পাঠ করে শ্রবণ করাতে হবে ।</p>
<p class="Sub-Heading" id="toc_marker-4-2" xml:lang="en-US">(২)</p>
<p class="Text">এই শরীর নিষ্প্রাণ হয়ে গেলে এর ওপর গোপীচন্দন এবং তুলসীমালা ভিন্ন পুষ্প, আতর, আবির ইত্যাদি একেবারেই দেওয়া চলবে না । প্রাণহীন সেই শরীরটিকে সাধু-পরম্পরা অনুসারে কাপড়ের ঝুলিতে করেই নিয়ে যেতে হবে, কাষ্ঠনির্মিত বৈকুণ্ঠী (বহনোপযোগী বিমান অর্থাৎ অলংকৃত খাট বা দোলা) জাতীয় কোনো বাহনে স্থাপন করে নয় ।</p>
<p class="Text">এই শরীরের জীবিত অবস্থায় আমি যেমন চরণ-স্পর্শ, দণ্ডবৎ-প্রণাম, প্রদক্ষিণ, মাল্যার্পণ, নিজ নামে জয়ধ্বনি প্রভৃতি বরাবর নিষেধ করে এসেছি, শরীর নিষ্প্রাণ হওয়ার পরেও সেই নিষেধ যথারীতি বলবৎ থাকবে বলে বুঝতে হবে ।</p>
<p class="Text">এই শরীরের জীবিত বা মৃত অবস্থার তথা অন্তিম সংস্কার প্রভৃতির ছবি (ফটো) নেওয়া আমি সর্বপ্রকারে নিষেধ করে যাচ্ছি ।</p>
<p class="Sub-Heading" id="toc_marker-4-3" xml:lang="en-US">(৩)</p>
<p class="Text">আমার আন্তরিক ইচ্ছা যে, অন্য কোনো শহরে বা গ্রামে এই শরীরের চিরশান্তিলাভ ঘটলে একে কোনো বাহনে করে মা-গঙ্গার তটে নিয়ে এসে সেখানেই এর অন্তিম সংস্কার করতে হবে । যদি কোনো অপরিহার্য কারণে তা কোনোমতেই করা সম্ভব না হয়, তাহলে যে শহর বা গ্রামে এই ঘটনা ঘটবে সেখানেই গোরুদের গ্রাম থেকে জঙ্গলে যাতায়াতের পথে (গোয়া) অথবা নগর বা গ্রামের বাইরে যেখানে গোরুরা বিশ্রাম নেয়, সেখানে সূর্যদেবকে সাক্ষী রেখে এই শরীরের অন্তিম সংস্কার করতে হবে । এই শরীরের অবসানের পর কারো জন্যই প্রতীক্ষা করার প্রয়োজন নেই ।</p>
<p class="Text">অন্তিম-সংস্কার পর্যন্ত কেবল ভজন-কীর্তন, ভগবন্নাম-জপাদির অনুষ্ঠানই কাম্য এবং শেষ কাজ যেন অত্যন্ত অনাড়ম্বরভাবে সম্পন্ন করা হয় । </p>
<p class="Sub-Heading" id="toc_marker-4-4" xml:lang="en-US">(৪)</p>
<p class="Text">অন্তিম সংস্কারের সময় এই শরীরের নিত্য ব্যবহার্য দ্রব্যসমূহ (কাপড়, খড়ম, জুতা প্রভৃতি) এই শরীরের সঙ্গেই অগ্নিসাৎ করতে হবে এবং অন্যান্য অবশিষ্ট সামগ্রী (বই, কমণ্ডলু প্রভৃতি) পূজার জন্য বা স্মৃতিরক্ষার জন্য রাখা চলবে না, বরং সেগুলি যেন সাধারণভাবে যথোপযোগী ব্যবহারে লাগানো হয় ।</p>
<p class="Sub-Heading" id="toc_marker-4-5" xml:lang="en-US">(৫)</p>
<p class="Text">যে স্থানে এই শরীরের অন্তিম সংস্কার করা হবে, সেখানে যেন আমার স্মৃতিরক্ষার জন্য কোনো কিছু নির্মাণ না করা হয়, এমনকী সেই স্থানে প্রস্তর-খণ্ড ইত্যাদিও রাখতে আমি নিষেধ করছি । অন্তিম সংস্কারের পূর্বে সেই স্থান যেমন উপেক্ষিত ছিল, এই দেহের শেষ সংস্কারের পরেও সেই স্থান যেন তেমনই উপেক্ষিত থাকে । শেষ কাজের পর অস্থি প্রভৃতি অবশিষ্ট পদার্থ গঙ্গাস্রোতে ভাসিয়ে দিতে হবে ।</p>
<p class="Text">আমার স্মৃতিরক্ষার উদ্দেশ্যে কোথাও গোশালা, পাঠশালা, চিকিৎসালয় প্রভৃতি সেবামূলক প্রতিষ্ঠানও যেন স্থাপিত না হয় । জীবদ্দশায়ও আমি নিজের প্রয়োজনে কখনো কোথাও কোনো গৃহাদি নির্মাণ করাইনি এবং এই জাতীয় কাজের জন্য কাউকে প্রেরণাও দিইনি । যদি কোথাও কোনো ব্যক্তি কোনো ভবনাদি আমার দ্বারা অথবা আমার প্রেরণায় নির্মিত বলে প্রচার করে, তাহলে তা সর্বৈব মিথ্যা বলে বুঝতে হবে ।</p>
<p class="Sub-Heading" id="toc_marker-4-6" xml:lang="en-US">(৬)</p>
<p class="Text">এই শরীরপাতের  পর সপ্তদশী (ভান্ডারা), মেলা বা মহোৎসব জাতীয় কোনো অনুষ্ঠান যেন একেবারেই না করা হয় এবং ওই দিনগুলিতে কোনো প্রকার মিষ্টান্নাদিও যেন তৈরি করা না হয় । সাধু-সন্তেরা এতদিন যেমন আমার সামনে ভিক্ষা নিয়ে আসতেন, সেই রকমই যেন নিয়ে আসেন । তবে কোনো সদ্গৃহস্থ নিজে থেকেই সন্তদের জন্য ভিক্ষা নিয়ে এলে তা যেন গ্রহণ করা হয়, তবে দেখা দরকার তাতে যেন কোনো মিষ্টান্ন না থাকে ।  সেইসময়ে কোনো সাধু বা সদ্গৃহস্থ বাইরে থেকে এসে উপস্থিত হলে তাঁদের ভোজনের ব্যবস্থায় যেন মিষ্টান্ন প্রস্তুত না করা হয়, বরং তাঁদের জন্যও সাধারণ ভোজনেরই ব্যবস্থা করা হয় ।</p>
<p class="Sub-Heading" id="toc_marker-4-7" xml:lang="en-US">(৭)</p>
<p class="Text">এই শরীরনাশের পর শোকপ্রকাশ বা শোকসভা ইত্যাদির অনুষ্ঠান যেন না করা হয়, বরং সতেরো দিন ধরে সৎসঙ্গ, ভজনকীর্তন, ভগবন্নামজপ, গীতা, শ্রীরামচরিতমানস, মহাপুরুষগণের বাণী, ভাগবত প্রভৃতি পাঠ এবং এই জাতীয় আধ্যাত্মিক অনুষ্ঠানের ব্যবস্থা করা হয় ।  সনাতন হিন্দু সংস্কৃতি অনুসারে এই দিনগুলিতে এইগুলিই প্রধান কর্তব্য বলে স্বীকৃত ।</p>
<p class="Sub-Heading" id="toc_marker-4-8" xml:lang="en-US">(৮)</p>
<p class="Text">এই শরীরনাশের পর সপ্তদশী ইত্যাদি কোনো উপলক্ষে যদি কোনো সজ্জন টাকাপয়সা, কাপড় ইত্যাদি কোনো বস্তু উপহার দিতে চান, তাহলে তা যেন গ্রহণ না করা হয়, অর্থাৎ কারো কাছ থেকেই কোনো রকম উপহার বা দান যেন না নেওয়া হয় । যদি কেউ বলেন যে তিনি মন্দিরে প্রণামী নিবেদন করছেন, তাহলেও তা অসার বক্তব্য বলে তার বিরোধিতা করতে হবে । বাইরে থেকেও যদি কেউ কোনো মাধ্যমের দ্বারা কোনোরকম দান বা উপহার প্রেরণ করে, তা-ও সর্বথা অস্বীকার করতে হবে । কারো কাছ থেকে উপহার গ্রহণ না করার সঙ্গে সঙ্গে কাউকে কোনো উপহার, চাদর বা দক্ষিণা প্রভৃতি না  দেওয়া হয়, সেদিকেও দৃষ্টি রাখতে হবে । সপ্তদশী অনুষ্ঠান নিষেধের দ্বারা বার্ষিক তিথিপালন ইত্যাদিরও নিষেধ বুঝতে হবে । </p>
<p class="Sub-Heading" id="toc_marker-4-9" xml:lang="en-US">(৯)</p>
<p class="Text">এই শরীর নিষ্প্রাণ হওয়ার পর এর (শরীর) সঙ্গে সম্পর্কিত ঘটনাবলি, জীবনী, স্মারকগ্রন্থ, স্মৃতিকথা ইত্যাদি কোনোরূপেই প্রকাশ করা বাঞ্ছনীয় নয় ।</p>
<p class="Text">পরিশেষে আমি আমার পরিচিত সকল সাধু-সন্ত এবং সদ্গৃহস্থগণের কাছে এই বিনীত নিবেদন রাখছি যে, আমি যে বিষয়গুলি নিষেধ করেছি, কোনো পরিস্থিতিতেই যেন সেগুলি না করা হয় । এই শরীরের প্রয়াণের পর এই নির্দেশগুলির বিপরীত আচরণের দ্বারা তথা কোনো প্রকার বিবাদ, বিরোধ, মতভেদ, ঝগড়া, বিতর্ক, ইত্যাদি অবাঞ্ছনীয় পরিস্থিতি তৈরি করে নিজেকে অপরাধ এবং পাপের ভাগী না করে বিশেষ ধৈর্য, প্রীতি, সরলতা এবং পারস্পরিক বিশ্বাস, অকপট ব্যবহারের সঙ্গে পূর্বোক্ত নির্দেশাবলি পালন করে ভগবন্নামকীর্তন-সহকারে অন্তিম সংস্কারের কাজটি যেন সম্পন্ন করা হয় । যখন যেখানেই এইরকম যোগাযোগ হোক, এই শরীর সম্পর্কে প্রদত্ত নির্দেশ সেখানে উপস্থিত সকল সম্পর্কযুক্ত ব্যক্তির পক্ষেই পালনীয় বলে বিবেচনা করতে হবে ।</p>
<p class="Text">আমার জীবনকালে আমার শরীর, বাক্য অথবা মনের দ্বারা, জ্ঞাতসারে বা অজ্ঞাতসারে যদি কারো কোনো কষ্টের হেতু হয়ে থাকি, তাহলে তাদের সবার কাছে আমি যুক্তকরে নম্র হৃদয়ে ক্ষমা ভিক্ষা করছি । আশা করি, সকলেই উদারতার সঙ্গে আমাকে ক্ষমা করবেন ।</p>
<p class="Text para-style-override-3"> <span class="char-style-override-3">স্বাঃ— রামসুখদাস</span><span class="char-style-override-3"></span></p>


<p class="Page-Break"> </p>
<p class="Chapter-Heading" id="toc_marker-5">অন্তিম প্রবচন</p>
<p class="Chapter-caption">(২৯.৬.২০০৫ সময় —  বিকাল প্রায় ৪টা)</p>
<p class="Text">এক অতি উৎকৃষ্ট, অত্যন্ত সহজসাধ্য, অত্যন্ত সরল কথা আছে । তা হল এই যে, কোনোরকমের কোনো ইচ্ছা রেখো না । না পরমাত্মার, না আত্মার, না সংসারের, না মুক্তির, না কল্যাণের —  কোনো কিছুরই ইচ্ছা কোরো না আর চুপ হয়ে যাও । শান্ত  হয়ে যাও । কারণ পরমাত্মা সর্বত্রই শান্তরূপে পরিপূর্ণ হয়ে আছেন । স্বাভাবিকভাবেই সব জায়গায় পরিপূর্ণ হয়ে আছেন । কোনো ইচ্ছা যদি না থাকে, কোনোরকমের কোনো কামনা যদি না থাকে, তো একদম পরমাত্মার প্রাপ্তি হয়ে যায়, তত্ত্বজ্ঞান হয়ে যায়, পূর্ণতা লাভ হয়ে যায় ।</p>
<p class="Text">সকলেরই জানা আছে যে কোনো ইচ্ছা পূর্ণ হয়, আবার কোনোটা বা হয়  না । সব ইচ্ছাই পূর্ণ হবে এমন কোনো নিয়ম নেই । সব ইচ্ছা পূর্ণ করতে পারা আমাদের সাধ্যের মধ্যে নেই, কিন্তু ইচ্ছাগুলোকে ত্যাগ করা আমাদের আয়ত্তে । কোনো ইচ্ছা, কোনো চাহিদা যদি না থাকে তো তোমার স্বতঃই পরমাত্মাতে স্থিতি হবে । পরমাত্মতত্ত্বের অনুভব হবে । কিছু  চেয়ো না, কিছু কোরো না, কোথাও  যেয়ো না, কোথাও এসো না, কোনো অভ্যাস কোরো <br/>না । ব্যস, এইটুকুই কথা । এতেই সব কথা বলা হয়ে গেল । ইচ্ছা করেছি বলেই আমরা সংসারে বাঁধা পড়েছি । ইচ্ছাকে সম্পূর্ণরূপে ছাড়ামাত্রই সর্বত্র পরিপূর্ণ পরমাত্মাতেই আমাদের স্বাভাবিক স্থিতি ।</p>
<p class="Text">প্রতিটি কাজেই তটস্থ (নিরপেক্ষ, সাক্ষিস্বরূপ) থাকো । আসক্তি বা বিদ্বেষ কিছুই কোরো না ।</p>
<p class="SHLOK-Black">তুলসী  মমতা  রাম সোঁ, সমতা সব সংসার ।</p>
<p class="SHLOK-Black">রাগ ন রোষ ন দোষ দুখ, দাস ভএ ভব পার ॥ </p>
<p class="Text-Right">(দোহাবলী ৯৪)</p>
<p class="Text">এক আছে ক্রিয়া, আর এক আছে পদার্থ । ক্রিয়া এবং পদার্থ—এই হল প্রকৃতি । ক্রিয়া এবং পদার্থ —  এই দুইয়ের সঙ্গে সম্ন্ধ-বিচ্ছেদ করে এক ভগবানের আশ্রয়ে চলে যাও । ভগবানের শরণ নাও, ব্যস । তাঁতে তোমার স্থিতি তো স্বতঃসিদ্ধ । ‘<span class="char-style-override-3">ভূমা অচল শাশ্বত অমল সম ঠোস হৈ তূ সর্বদা</span>’ —  এইরকম পরমাত্মাতে তোমার স্বাভাবিক স্থিতি রয়েছে । স্বপ্নে এক স্ত্রীলোকের পুত্র হারিয়ে গেছিল । সে তো ভীষণ ব্যাকুল হয়ে পড়ল । কিন্তু যখন নিদ্রা ভাঙল তখন দেখতে পেল, ছেলে তার পাশেই শুয়ে ঘুমিয়ে আছে । এর তাৎপর্য হল —  যেখানে তুমি আছো সেখানেই পরমাত্মা পরিপূর্ণরূপে বিদ্যমান আছেন । যেখানে আছো, সেখানেই চুপ হয়ে যাও !</p>
<p class="Text-Bold">(৩০.৬.২০০৫ সময় —  সকাল প্রায় ১১টা)</p>
<p class="Text"><span class="char-style-override-3">শ্রোতা —</span>  কাল আপনি বলেছিলেন কোনো ইচ্ছা রেখো না । ইচ্ছা ত্যাগ করা আর চুপ (অন্তরে-বাহিরে) হয়ে যাওয়া — দুইয়ের মধ্যে কোনটিতে বেশি লাভ হয় ?</p>
<p class="Text"><span class="char-style-override-3">স্বামীজী —</span>  আমি ভগবানের, ভগবান আমার, আমি আর কারো নই, আর কেউ আমার নয় —  এইরকম ভাব আশ্রয় করে থাকো । ইচ্ছারহিত হওয়া আর চুপ হয়ে যাওয়া একই কথা । কোনো ইচ্ছাই করা চলবে না, না ভোগের, না মোক্ষের, না প্রেমের, না ভক্তির, না অন্য কোনো কিছুর ।</p>
<p class="Text"><span class="char-style-override-3">শ্রোতা —</span>  ইচ্ছা করা চলবে না, কিন্তু কোনো কাজ করতে হলে ?</p>
<p class="Text"><span class="char-style-override-3">স্বামীজী</span> —  কাজ করো উৎসাহের সঙ্গে, আট প্রহর ধরে করো, কিন্তু কোনো ইচ্ছা কোরো না । এই কথাটা ভালোভাবে বোঝো । অন্যের সেবা করো, তার দুঃখ দূর করো, কিন্তু তার বিনিময়ে কিছু চেয়ো না । সেবা করো, শেষে চুপ হয়ে যাও। কোথাও চাকরি করো তো, মাইনে ঠিকই নিয়ে নাও, কিন্তু ইচ্ছা রেখো না ।</p>
<p class="Text">সার কথা হল, যেখানে তুমি আছো, সেখানেই পরমাত্মা আছেন । কোনো ইচ্ছা যদি না করো তো তোমার স্থিতি পরমাত্মাতেই হবে । সবই যখন পরমাত্মা, তখন আবার কীসের ইচ্ছা করব ? সংসারের ইচ্ছা আছে, এইজন্যই আমরা সংসারে আছি । কোনো ইচ্ছা না থাকলে আমরা পরমাত্মার মধ্যেই রয়েছি ।<span class="char-style-override-5"></span></p>


<p class="Page-Break"> </p>
<p class="First-End-Page" id="toc_marker-6" xml:lang="en-GB"> শেষ পাতা</p>


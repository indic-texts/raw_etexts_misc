
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">    ॥ শ্রীহরিঃ ॥</p>
<p class="Title-Page---Book-Name">সৎসঙ্গের কয়েকটি সার কথা</p>
<p class="Title-Page---Book-Name-Hindi">सत्संगकी कुछ सार बातें (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় শ্রীজয়দয়ালজী গোয়েন্দকা</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরিঃ ॥</p>
<p class="Chapter-Heading" id="toc_marker-2">সৎসঙ্গের কয়েকটি সার কথা</p>
<p class="Text">(১) মনুষ্য-জীবনের সময়কে অমূল্য এবং ক্ষণিক মনে করে তা সর্বোত্তম কাজে ব্যয় করা উচিত । একটি মুহূর্তও বৃথা নষ্ট করা উচিত নয় ।</p>
<p class="Text">(২) যদি কোনো কারণবশতঃ কখনও কোনো মুহূর্ত ভগবদ্-চিন্তন ব্যতীত চলে যায় তবে তার জন্য পুত্রশোকের চেয়েও তীব্র অনুতাপ করা উচিত যাতে ভবিষ্যতে এমন ভুল আর না হয় ।</p>
<p class="Text">(৩) যার সময় বৃথা নষ্ট হয়, সময়ের মূল্যই সে বোঝেনি ।</p>
<p class="Text">(৪) মানুষের কখনও নিষ্কর্মা হয়ে থাকা উচিত নয়, সদা-সর্বদা সর্বোত্তম কাজ করে যাওয়া উচিত ।</p>
<p class="Text">(৫) মনের দ্বারা ভগবানের চিন্তন, বাণীর দ্বারা ভগবানের নাম-জপ, শরীর দ্বারা সকলকে নারায়ণ-জ্ঞানে নিঃস্বার্থ সেবা—এই হল সর্বোত্তম কাজ ।</p>
<p class="Text">(৬) কথা বলার সময় সত্য, প্রিয়, যতটুকু প্রয়োজন এবং হিতযুক্ত শাস্ত্রসম্মত বাক্য বলা উচিত ।</p>
<p class="Text">(৭) নিজের দোষ শুনে মনে আনন্দ হওয়া উচিত ।</p>
<p class="Text">(৮) যদি কেউ আমার দোষ প্রমাণিত করে, তাহলে সেক্ষেত্রে যথাসম্ভব সাফাই না দেওয়া উচিত, কেননা সাফাই দিলে দোষসমূহ পরিপক্ব হয় এবং যে দোষ দেখিয়ে দেয় তার চিত্তে ভবিষ্যতের জন্য অন্তরায়ের সৃষ্টি হয় । এর ফলে আমরা নির্দোষ হতে পারি না ।</p>
<p class="Text">(৯) যদি নির্দোষ হই তবে দোষের কথা শুনেও মৌন থাকা উচিত । এতে আমার কোনো ক্ষতি হবে না এবং যদি দোষ থাকে তাহলে তা সংশোধন করা উচিত ।</p>
<p class="Text">(১০) যে দোষ দেখিয়ে দেয় তাঁকে গুরুতুল্য শ্রদ্ধা করা উচিত, যাতে ভবিষ্যতেও দোষ বলতে তার উৎসাহ বজায় থাকে ।</p>
<p class="Text">(১১) নিকট-সম্পর্কীয় লোকের দোষ সহসা তাকে বলা উচিত নয় । তাতে তার দুঃখ হতে পারে, ফলে সে শোধরাতে পারে না ।</p>
<p class="Text">(১২) যদি কাউকে কোনো কাজের জন্য প্রয়োজন হয় তবে তাকে ডেকে না পাঠিয়ে নিজে তার কাছে যাওয়া উচিত ।</p>
<p class="Text">(১৩) সাদা-সিধে সরলভাবে জীবনযাপন করা উচিত ।</p>
<p class="Text">(১৪) সাবলম্বী হওয়া উচিত ।</p>
<p class="Text">(১৫) জীবন-যাপনকে ব্যয় বহুল করা ঠিক নয় । ঋষি-মুনিগণের জীবন অমিতব্যয়ী ছিল না । ব্যয় বহুল জীবন-ধারণের ফলে মানুষ অর্থের ও অপরের গোলাম হয়ে পড়ে । তার ফলে তাকে বাধ্য হয়ে বিভিন্ন পাপকর্ম করতে হয় এবং যেখানে-সেখানে ছোটাছুটি করতে হয় ।</p>
<p class="Text">(১৬) শরীর রক্ষার জন্যও অনাসক্ত ভাবেই বিষয়বস্তু ব্যবহার করা উচিত ।</p>
<p class="Text">(১৭) খাবার সময় স্বাদের উপর দৃষ্টি রাখা উচিত নয় । কেননা এটি পতনের কারণ । স্বাস্থ্যের প্রতি লক্ষ্য রাখাও বৈরাগ্যের অভাব সূচিত করে ।</p>
<p class="Text">(১৮) কল্যাণকামী ব্যক্তির তো বৈরাগ্য-যুক্ত চিত্তে শুধুমাত্র শরীর রক্ষার জন্যই ভোজন করা উচিত ।</p>
<p class="Text">(১৯) আচার-ব্যবহারের সময় ভজন-ধ্যানে মুখ্য রূপে এবং সাংসারিক কর্মে গৌণ রূপে দৃষ্টি রাখা উচিত ।</p>
<p class="Text">(২০) নিদ্রাকালে ভগবানের নাম-রূপ স্মরণ বিশেষভাবে করা উচিত, যাতে নিদ্রাকাল ব্যর্থ না হয় । নিদ্রাকালকেও সাধনায় রূপান্তরিত করবার জন্য জাগতিক সংকল্প ভুলে ভগবানের নাম, রূপ, গুণ, প্রভাব এবং ভগবৎ-চরিতের চিন্তন করতে করতে নিদ্রা যাওয়া উচিত ।</p>
<p class="Text">(২১) নিজের উপর ভগবানের অহেতুক দয়া এবং প্রেম রয়েছে—এরূপ জেনে সর্বদাই প্রসন্ন থাকা উচিত ।</p>
<p class="Text">(২২) সকল জীবের প্রতি অহেতুক দয়া ও ভালোবাসা থাকা উচিত ।</p>
<p class="Text">(২৩) একান্তে মনকে সর্বদাই এই কথাই বোঝানো উচিত যে পরমাত্মা ছাড়া অন্য কারও চিন্তন করবে না কেননা ব্যর্থ চিন্তনে অনেক ক্ষতি হয় ।</p>
<p class="Text">(২৪) ভগবানের মতো হিতৈষী আমাদের আর কেউ নেই । সুতরাং নিজের সব কিছুকে এবং নিজেকেও রাজা বলীর মতো ভগবানের কাছে সমর্পণ করে দেওয়া উচিত ।</p>
<p class="Text">(২৫) ভগবৎ-প্রাপ্তির জন্য মনুষ্যকে উপযুক্ত হতে হবে । উপযুক্ত হয়ে গেলে ভগবান নিজে থেকে শীঘ্রই তাকে দর্শন দিতে পারেন ।</p>
<p class="Text">(২৬) শ্রোতার ইচ্ছা না হলে সৎসঙ্গের গুঢ়তত্ত্বের কথা বক্তার বলা উচিত নয় ।</p>
<p class="Text">(২৭) যেখানে প্রবচনকারী ব্যক্তি অধিক সংখ্যায় উপস্থিত থাকেন সেখানে যতদূর সম্ভব বক্তৃতা না দেওয়াই ভালো ।</p>
<p class="Text">(২৮) লোকমান্যতা, উচ্চাসন এবং উচ্চ পদ থেকে সর্বদাই দূরে থাকা উচিত ।</p>
<p class="Text">(২৯)  যতদূর সম্ভব কখনও গুরু হবার ইচ্ছা রাখবে না ।</p>
<p class="Text">(৩০) কোনও আত্মীয়ের মৃত্যুসংবাদ পেলে প্রয়োজন হলে সেখানে যাওয়া উচিত কিন্তু নিজের গৃহে কেউ মারা গেলে যতদূর সম্ভব নম্রভাবে দূরবর্তী আত্মীয়দের আসতে বারণ করে দেওয়া উচিত ।</p>
<p class="Text">(৩১) যৌতুক এবং দান দেওয়া উচিত । কিন্তু যতদূর সম্ভব নেওয়ার ক্ষেত্রে তা এড়িয়ে যাওয়া উচিত ।</p>
<p class="Text">(৩২) যতদূর সম্ভব বিবাদে মধ্যস্থতা করতে নেই । যদি করতে হয়, কখনো পক্ষপাতিত্ব করতে নেই ।</p>
<p class="Text">(৩৩) যতদূর সম্ভব বিবাহ প্রভৃতিতে ঘটকালির কাজ থেকে নিজেকে দূরে রাখা উচিত ।</p>
<p class="Text">(৩৪) ব্রাহ্মমুহূর্তে ঘুম থেকে ওঠা উচিত । যদি নিদ্রিত অবস্থায় সূের্যাদয় হয়ে যায় তাহলে সারাদিন উপোস করে নাম-জপ করা উচিত ।</p>
<p class="Text">(৩৫) একান্তের সাধনা যাতে মূল্যবান হয় সেইজন্য সন্ধ্যোপাসনা, গায়ত্রীজপ, ধ্যান, পূজা-পাঠ, স্তুতি, প্রার্থনা, নমস্কার প্রভৃতির অর্থ এবং ভাব জেনে তা নিষ্কামভাবে শ্রদ্ধা-ভক্তিপূর্বক নিত্য করা উচিত ।</p>
<p class="Text">(৩৬) ঈশ্বর-লাভের জন্য পবিত্র এবং নির্জন স্থানে থাকা, সৎসঙ্গ, স্বাধ্যায়, পরমাত্মার ধ্যান এবং তাঁর নাম-জপ, নিষ্কামভাব, জ্ঞান, বৈরাগ্য ও উপরতি—এগুলির সমকক্ষ কোনো সাধনা নেই ।</p>
<p class="Text">(৩৭) দ্বিজ (ব্রাহ্মণ, ক্ষত্রিয় ও বৈশ্য) মাত্রেরই প্রতিদিন সূের্যাদয় এবং সূর্যাস্তের পূর্বে সন্ধ্যোপাসনা এবং গায়ত্রী জপ করা উচিত ।</p>
<p class="Text">(৩৮) ভগবানের নাম-রূপকে স্মরণে রেখেই সামাজিক, ব্যবহারিক, আর্থিক প্রভৃতি কাজ ন্যায়পূর্বক নিন্স্বার্থভাবে যেন করা হয়, কেননা নিজের সকল চেষ্টা নিঃস্বার্থভাবে অপরের হিতের জন্য করা হলে তবেই কল্যাণ হয়ে থাকে ।</p>
<p class="Text">(৩৯) স্নান এবং নিত্যকর্ম করার পূর্বে মাজন এবং জল ছাড়া অন্য কিছুই গ্রহণ করা উচিত নয় ।</p>
<p class="Text">(৪০) ভগবানকে নিবেদন করে, যথাবিহিত দেবাদিকে আহূতি দিয়েই ভোজন করা উচিত ।</p>
<p class="Text">(৪১) চলতে ফিরতে বা দাঁড়িয়ে তুলসীপাতা ভিন্ন অন্য কিছুই কখনও খেতে নেই ।</p>
<p class="Text">(৪২) ভোজনের পূর্বে এবং শেষে আচমন করা উচিত ।</p>
<p class="Text">(৪৩) আলাদাভাবে দুজনে কথা বলতে থাকলে তাদের সম্মতি ছাড়া সেখানে যাওয়া উচিত নয় ।</p>
<p class="Text">(৪৪) জীব-হিংসা এড়িয়ে চলা উচিত ।</p>
<p class="Text">(৪৫) ঘি, দুধ, মধু, তেল, জল প্রভৃতি তরল পদার্থ ছেঁকে ব্যবহার করা উচিত ।</p>
<p class="Text">(৪৬) কর্তব্য পালন না হলে এবং নিজের দ্বারা কোনো খারাপ কাজ হয়ে গেলে অনুশোচনা করা উচিত, যাতে পুনরায় কখনও এরূপ না হয় ।</p>
<p class="Text">(৪৭) কর্তব্য-কর্মকে ঝন্ঝাট মনে করলে তা ভার বলে মনে হয়, বিশেষ ফলদায়ক হয় না ।</p>
<p class="Text">(৪৮) সেই কর্মই যদি ভগবানকে স্মরণে রেখে প্রসন্নতাপূর্বক মুগ্ধ হয়ে করা যায় তাহলে তা উচ্চশ্রেণীর সাধনায় পরিণত হয় ।</p>
<p class="Text">(৪৯) অকর্মণ্যতা (কর্তব্য-কর্ম এড়িয়ে যাওয়া) অতীব ক্ষতিকারক । পাপের প্রায়শ্চিত্ত রয়েছে কিন্তু অকর্মণ্যতার প্রায়শ্চিত্ত নেই । অকর্মণ্যতা ত্যাগ-ই হল এর প্রায়শ্চিত্ত ।</p>
<p class="Text">(৫০) কর্তব্য-পালনরূপ মহান পুরুষার্থ-ই হল মুক্তির মুখ্য সাধনা ।</p>
<p class="Text">(৫১) যদিও অর্থ প্রাপ্তি নিজের উদ্যমের অধীন নয় তবুও জীবন-নির্বাহের জন্য মানুষের কর্তব্যবুদ্ধিপূর্বক ন্যায়যুক্ত পরিশ্রম অবশ্যই করা উচিত ।</p>
<p class="Text">(৫২) সুখ-দুঃখ প্রভৃতি উপস্থিত হলে তা ভগবানের মঙ্গলময় বিধান মনে করে সব সময় পরম সন্তুষ্ট থাকা উচিত ।</p>
<p class="Text">(৫৩) উত্তম কাজ অতি শীঘ্র সম্পন্ন করার চেষ্টা করা উচিত, কেননা শরীরের স্থায়িত্বের কোনও ভরসা নেই ।</p>
<p class="Text">(৫৪) যার দ্বারা জীবহিংসা হয় এমন কোনো বস্তু ব্যবহার করতে নেই ।</p>
<p class="Text">(৫৫) রেশম এবং পশম ব্যবহার করতে নেই ।</p>
<p class="Text">(৫৬) হিংসার দ্বারা প্রাপ্ত মধু, মৃগ-চর্ম এবং কস্তুরী ব্যবহার করতে নেই ।</p>
<p class="Text">(৫৭) যতদূর সম্ভব মিল দ্বারা প্রস্তুত জিনিস খাদ্যরূপে ব্যবহার করতে নেই ।</p>
<p class="Text">(৫৮) ঈশ্বরের সত্তায় প্রত্যক্ষের চেয়েও অধিক বিশ্বাস যেন থাকে কেননা ঈশ্বরের উপরে যত দৃঢ় বিশ্বাস থাকবে, সাধক ততই পাপকর্ম থেকে নিজেকে বাঁচাতে পারবেন এবং তাঁর সাধনা তীব্র হবে ।</p>
<p class="Text">(৫৯) সদা-সর্বদা ঈশ্বরের উপর নির্ভর থাকা উচিত । এতে ধৈর্য, বীরত্ব, গুরুত্ববোধ, নির্ভীকতা এবং আত্মবলের বৃদ্ধি হবে ।</p>
<p class="Text">(৬০) বিশুদ্ধ ঈশ্বর-প্রেম এক অতি গোপনীয় পরম রহস্যের জিনিস । এর চেয়ে উত্তম বস্তু সংসারে আর কিছুই নেই ।</p>
<p class="Text">(৬১) কোনো জ্ঞান ঈশ্বরের জ্ঞানের সমকক্ষ নয় ।</p>
<p class="Text">(৬২) ঈশ্বরের প্রভাবের সমান কোনো প্রভাব নেই ।</p>
<p class="Text">(৬৩) ঈশ্বরের দর্শন লাভের সমান কোনো দর্শন (সাক্ষাৎ) নেই ।</p>
<p class="Text">(৬৪) মহাপুরুষগণের আচরণ অপেক্ষা শ্রেষ্ঠ অনুকরণীয় অন্য কোনো আচরণ নেই ।</p>
<p class="Text">(৬৫) ভগবৎ-ভাবের অপেক্ষা উঁচু কোনো ভাব নেই ।</p>
<p class="Text">(৬৬) সমতার অপেক্ষা কোনো ন্যায় নেই ।</p>
<p class="Text">(৬৭) সত্যের সমান কোনো তপস্যা নেই ।</p>
<p class="Text">(৬৮) ঈশ্বর-প্রাপ্তির সমান কোনো লাভ নেই ।</p>
<p class="Text">(৬৯) সৎসঙ্গের সমান কোনো বন্ধু নেই ।</p>
<p class="Text">(৭০) কুসঙ্গের সমান কোনো শত্রু নেই ।</p>
<p class="Text">(৭১) দয়ার সমান কোনো ধর্ম নেই, হিংসার সমান কোনো পাপ নেই, ব্রহ্মচর্য সমান কোনো ব্রত নেই, ধ্যানের সমান কোনো সাধনা নেই, শান্তির সমান কোনো সুখ নেই, ঋণের সমান কোনো দুঃখ নেই, জ্ঞানের সমান পবিত্র কিছু নেই, ঈশ্বরের সমান কোনো ইষ্ট নেই, পাপীর সমান দুষ্ট কেউ নেই—এগুলি এককভাবে নিজের নিজের স্থানে নিজ-নিজ বিষয়ে সবচেয়ে মুখ্য ।</p>
<p class="Text">(৭২) কামী-পুরুষের ইজ্জত নেই, লোভীর লজ্জা নেই, ক্রোধীর গুরুজন নেই, অজ্ঞানীর স্থিরচিত্ততা নেই, ভক্তের অভিশাপ নেই, নাস্তিকের জপাদি নেই, জ্ঞানীর পরিমাপ নেই, অর্থাৎ এদের উপরে এই সকলের কোনো প্রভাব পড়ে না ।</p>
<p class="Text">(৭৩) গঙ্গার সমান কোনো তীর্থ নেই, গাভীর সমান কেউ সেব্য নেই, গীতার সমান কোনো শাস্ত্র নেই, গায়ত্রীর সমান কোনো মন্ত্র নেই এবং গোবিন্দের সমান কোনো দেবতা নেই ।</p>
<p class="Text">(৭৪) গঙ্গা-স্নান, গাভীর সেবা, অর্থ বুঝে গীতার পঠন-পাঠন, গায়ত্রী জপ এবং গোবিন্দের ধ্যান—এগুলির মধ্যে যে কোনো একটিও নিষ্কাম ভাব এবং শ্রদ্ধা ভক্তিপূর্বক করা হলে কল্যাণ হতে পারে ।</p>
<p class="Text">(৭৫) যিনি সত্য, অহিংসা, ক্ষমা, দয়া, সমতা, শান্তি, সন্তোষ, সরলতা, তিতিক্ষা, ত্যাগ প্রভৃতি শস্ত্র ধারণ করে রেখেছেন, কোনো শত্রুই তাঁর বিন্দুমাত্র ক্ষতি করতে পারে না ।</p>
<p class="Text">(৭৬) আচরণ শোধরাণোর মূল কথা হল নিজের স্বার্থ-ত্যাগ ।</p>
<p class="Text">(৭৭) মিথ্যে বলা থেকে বাঁচার জন্য যতদূর সম্ভব ভবিষ্যৎ-বাণী করা উচিত নয় ।</p>
<p class="Text">(৭৮) ভগবৎ-প্রাপ্তির ইচ্ছা ছাড়া মনে অন্য কোনো ইচ্ছা রাখতে নেই, কেননা অন্য কোনও ইচ্ছা পোষণ করা হলে তাঁর জন্য পুনরায় জন্মগ্রহণ করতে হবে । কাজেই ইচ্ছা, বাসনা, কামনা, তৃষ্ণা প্রভৃতির সর্বতোভাবে পরিত্যাগ করা উচিত ।</p>
<p class="Text">(৭৯) বার বার মনকে জিজ্ঞাসা করুন—‘তোমার কী ইচ্ছা, বলো ।’ এবং মন হতে যেন এই উত্তর আসে—‘কোনো কিছুর-ই ইচ্ছা নেই ।’ এভাবে অভ্যাসের ফলে ইচ্ছার বিনাশ হয় । এই হল নিশ্চিত উপায় ।</p>
<p class="Text">(৮০) মহাত্মাগণের হৃদয়ে কোনো প্রকারের কোনো ইচ্ছাই থাকে না, আমাদেরও সেইরূপ হওয়া উচিত ।</p>
<p class="Text">(৮১) জগতের কোনও পদার্থে আসক্তি রাখতে নেই, কেননা আসক্তি থাকলে অন্তিম সময়ে তাঁর সংকল্প জাগতে পারে । সংকল্প হলে পুনরায় জন্মাতে হবে ।</p>
<p class="Text">(৮২) সত্তা এবং আসক্তির ফলে যে স্ফুরণ হয়, তাকে সংকল্প বলা হয় ।</p>
<p class="Text">(৮৩) মহাত্মা-পুরুষদের পুনর্জন্ম হয় না, কেননা তাঁদের হৃদয়ে কোনো প্রকারের বিন্দুমাত্রও কোনো সংকল্প থাকে না । প্রারব্ধ অনুযায়ী শুধুমাত্র স্ফুরণ হয়ে থাকে এবং তা সত্তা ও আসক্তির অভাবের ফলে জন্ম-প্রদানকারী হয় না এবং কাের্যর সাফল্যে বা বিফলতায় তাঁদের অন্তরে হর্ষ-শোকরূপী বিকার বিন্দুমাত্র জন্মায় না । এই হল সংকল্প এবং স্ফুরণের ভেদ ।</p>
<p class="Text">(৮৪) আসক্তিযুক্ত পুরুষের মনের অনুকূল কিছু হলে অনুরাগ ও হর্ষ এবং প্রতিকূল হলে দ্বেষ ও দুঃখ হয় ।</p>
<p class="Text">(৮৫) নিন্দা-স্তুতি প্রভৃতি শুনে বিন্দুমাত্রও হর্ষ-শোক, রাগ (অনুরাগ)-দ্বেষ প্রভৃতি বিকার হওয়া উচিত নয় ।</p>
<p class="Text">(৮৬) কল্যাণকামী মানুষ মান-সম্মান এবং কীর্তিকে কলঙ্কের সমান মনে করবে ।</p>
<p class="Text">(৮৭) শরীর এবং সংসারকে সব সময় মৃত্যুমুখী মনে করবে ।</p>
<p class="Text">(৮৮) মরুভূমিতে (মরীচিকায়) জল দৃষ্টিগোচর হয় কিন্তু বাস্তবে সেখানে জল নেই । কাজেই কোনও বুদ্ধিমান মানুষ জলতেষ্টা পেলেও জলের জন্য সেখানে যায় না । ঠিক সেইরূপ সাংসারিক বিষয়মসূহে সুখ প্রতীত হয়, কিন্তু বাস্তবে সুখ নেই । এইরূপ যে জানে সেই বৈরাগী বিবেকবান পুরুষের সাংসারিক সুখের জন্য তাতে প্রবৃত্তি হয় না ।</p>
<p class="Text">(৮৯) জীবন্মুক্ত জ্ঞানী মহাপুরুষদের দৃষ্টিতে সংসার স্বপ্নের ন্যায় । কাজেই তাঁরা সংসারে বসবাস করেও জাগতিক ভোগে লিপ্ত হন না ।</p>
<p class="Text">(৯০) জীবিত অবস্থাতে-ই শরীরকে যে মৃতবৎ জ্ঞান করে, সে-ই জীবন্মুক্ত । অর্থাৎ শরীরে প্রাণ না থাকলে যেমন শরীরের সঙ্গে কোনো সম্বন্ধ থাকে না, সেইরকম প্রাণ থাকলেও যার শরীরের সঙ্গে কোনো সম্পর্ক না থাকে, সে-ই হচ্ছে জীবন্মুক্ত, মহাবিদেহী ।</p>
<p class="Text">(৯১) শ্রদ্ধাবান মানুষ মহাত্মা পুরুষের প্রভাব যতই মানুক না কেন, তা তাঁর নিকটে স্বল্পই মনে হয়,  কেননা মহাত্মা পুরুষের প্রভাব অপরিমেয় ।</p>
<p class="Text">(৯২) মহাপুরুষগণের প্রভাবে ভগবৎ-প্রাপ্তি হল তাদের অলৌকিক প্রভাব এবং সাংসারিক কার্য-সিদ্ধি হল তাঁদের লৌকিক প্রভাব ।</p>
<p class="Text">(৯৩) মহাপুরুষগণের প্রয়াস তাঁদের এবং লোকেদের প্রারব্ধবশতঃ হয়ে থাকে আবার তা লোকেদের শ্রদ্ধা-প্রেম এবং ঈশ্বরের আদেশেও হয়ে থাকে ।</p>
<p class="Text">(৯৪) সর্বস্ব চলে গেলেও কখনও কোনো কারণেই কোনো ক্ষেত্রেই কিঞ্চিত্মাত্রও পাপ করতে নেই, কাউকে দিয়ে করাতে নেই এবং তাতে মত দিতে নেই ।</p>
<p class="Text">(৯৫) রোজগার সৎ-পথে হওয়া চাই, অন্যায় পথে কখনও নয়, যদি না খেয়ে মরতে হয় তবুও নয় ।</p>
<p class="Text">(৯৬) ঈশ্বরের প্রতি ভক্তি এবং ধর্ম কখনও পরিত্যাগ করতে নেই, প্রাণ চলে গেলেও নয় ।</p>
<p class="Text">(৯৭) ধৈর্য, ক্ষমা, মনের নিগ্রহ, চুরি না করা, অন্তরে-বাইরে পবিত্রতা, ইন্দ্রিয়-নিগ্রহ, সাত্ত্বিক বুদ্ধি, অধ্যাত্মচর্চা, সত্যভাষণ এবং ক্রোধ না করা—এই দশটি হল সাধারণ ধর্মের লক্ষণ ।</p>
<p class="Text">(৯৮) বিপদকালে ভগবানের স্মৃতি যাতে জাগ্রত থাকে—সেইজন্য মাতা কুন্তী ভগবানের কাছে নিরন্তর বিপত্তির জন্য বর চেয়েছিলেন ।</p>
<p class="Text">(৯৯) পাণ্ডবগণ তাঁদের চেয়ে নিম্নশ্রেণীর রাজা বিরাটের দাসত্ব স্বীকার করেছিলেন কিন্তু কোনো অবস্থাতেই কিঞ্চিত্মাত্রও ধর্ম পরিত্যাগ করেননি ।</p>
<p class="Text">(১০০) মহারাজ যুধিষ্ঠির স্বর্গ-যাত্রা পরিত্যাগে রাজি ছিলেন কিন্তু তাঁর অনুগত কুকুরকে ত্যাগ করেননি ।</p>
<p class="Text">(১০১) সম-ব্যবহারের চেয়েও স্বার্থত্যাগ শ্রেষ্ঠ, এইজন্য নিঃস্বার্থভাবে সকলের সেবা করা উচিত ।</p>
<p class="Text">(১০২) স্ত্রীর ক্ষেত্রে পাতিব্রত্য-ধর্মই সর্বশ্রেষ্ঠ । সেইজন্য ভগবানকে স্মরণে রেখেই স্বামীর আদেশ বিশেষভাবে পালন করা উচিত এবং স্বামী তথা বড়দের চরণে নমস্কার করা এবং তাঁদের সকলের যথোচিত সেবা করা উচিত ।</p>
<p class="Text">(১০৩) বিধবা স্ত্রীর ক্ষেত্রে বিষয়ভোগে থেকে বৈরাগ্য, ঈশ্বরে ভক্তি, সদ্গুণ-সদাচার পালন এবং নিঃস্বার্থভাবে সকলের সেবা করাই হল সর্বোত্তম ধর্ম ।</p>
<p class="Text">(১০৪) অপরকে দুঃখ দেওয়ার সমান কোনো পাপ নেই এবং সুখ দেওয়ার সমান কোনো ধর্ম নেই । তাই সব সময় অপরের হিতের জন্যই চেষ্টা করা উচিত ।</p>
<p class="Text">(১০৫) কুটুম্ব, গ্রাম, জেলা, প্রদেশ, দেশ, দ্বীপ, পৃথিবী এবং ত্রিভুবন—ক্রমপর্যায়ে এদের একটি থেকে অপরটি বৃহৎ । বৃহত্তর হিতসাধনের স্বার্থে ক্ষুদ্রতর স্বার্থের ত্যাগ করা উচিত ।</p>
<p class="Text">(১০৬) কারও দুর্গুণ-দুরাচার দেখা, শোনা, মনে চিন্তা করা বা বলা উচিত নয় । যদি এতে কারও হিতসাধন হয় তাহলে তা করা যেতে পারে  কিন্তু মন ছলনা করতে পারে, কাজেই অতি সাবধানে বিচারপূর্বক তা করা উচিত ।</p>
<p class="Text">(১০৭) কারও উপকার করে এর জন্য তার কৃতজ্ঞতার আশা করবে না, কারও নিকটে তা প্রকাশ করা বা তা নিয়ে মনে অভিমানও করা উচিত নয়—এরূপ করলে সেই উপকার ক্ষীণ হয়ে যায় । এরূপ ভাবনা করা উচিত যে, সবই ভগবান করিয়ে নেন, আমি তো শুধু নিমিত্তমাত্র ।</p>
<p class="Text">(১০৮) যদি কেউ অনিষ্ট করে থাকে তবে প্রতিশোধরূপে তার অনিষ্ট করবে না, তাকে ক্ষমা করবে । কেননা প্রতিহিংসার ভাব রাখলে মানুষ দোষের ভাগী হয়ে যায় ।</p>
<p class="Text">(১০৯) যদি অনিষ্টকারীকে শাস্তি দিলে পরিণামে তার ভালো হয় তাহলে এমন অবস্থায় তাকে শাস্তি দেওয়া দোষের নয় ।</p>
<p class="Text">(১১০) যদি কেউ উপকার করে তাহলে সেই উপকার জীবনে কখনও ভুলতে নেই এবং সেই উপকারীর প্রতি যথেষ্ট প্রত্যুপকার করা হলেও তার প্রতি সর্বদা কৃতজ্ঞ থাকা উচিত ।</p>
<p class="Text">(১১১) নিজের দ্বারা যদি কারও অনিষ্ট হয়ে যায় তাহলে সর্বদা তার হিতসাধন করে যাওয়া উচিত যাতে সে সেই অপরাধকে মন থেকে ভুলে যায়—এটাই হল আসল প্রায়শ্চিত্ত ।</p>
<p class="Text">(১১২) মন এবং ইন্দ্রিয়সমূহকে এমনভাবে বশীভূত করে রাখা উচিত যাতে তারা পাপ এবং ব্যর্থ কাজে না গিয়ে আমাদের লক্ষ্যে অর্থাৎ ভগবৎপ্রাপ্তির পথে নিয়োজিত থাকে ।</p>
<p class="Text">(১১৩) প্রতিটি মানুষের ব্রহ্মচর্য পালনের উপর সতর্ক দৃষ্টি রাখা উচিত ।</p>
<p class="Text">(১১৪) সংকল্পের ফলে কাম উৎপন্ন হয় । সুন্দরী যুবতী স্ত্রী ও বালক আদির সঙ্গ থেকে ব্রহ্মচর্য নাশ হয় ।</p>
<p class="Text">(১১৫) গৃহস্থ মানুষের মাসে একবারের বেশি স্ত্রীসঙ্গ করতে নেই । ঋতুকালে(১) মাসে একবার স্ত্রীসঙ্গ করে এরূপ গৃহস্থ ব্রহ্মচারী তুল্য ।</p>
<p class="Footnotes-Center">(১) ঋতুঃ স্বাভাবিকঃ স্ত্রীণাং রাত্রয়ঃ ষোড়শস্মৃতাঃ ।</p>
<p class="Footnotes-Center">    চতুর্ভিরিতরৈঃ সার্ধমহোভিন্ সদ্বিগর্হিতৈঃ ॥</p>
<p class="Footnotes-Center">    তাসামাদ্যাশ্চতস্ত্রস্তু নিন্দিতৈকাদশী চ যা ।</p>
<p class="Footnotes-Center">    ত্রয়োদশী চ শেষাস্তু প্রশস্তা দশ রাত্রয়ঃ ॥</p>
<p class="Footnotes-Right">(মনুস্মৃতি ৪৬|৪৭)</p>
<p class="Footnotes">‘সৎ পুরুষদের দ্বারা নিন্দিত রজোদর্শনের প্রথম চারটি দিনসহ ষোলটি রাত্রি হল স্ত্রীলোকদের স্বাভাবিক ঋতুকাল । এই ষোলটি দিনের প্রথম চারটি রাত্রি এবং একাদশ ও ত্রয়োদশ রাত্রি স্ত্রী-সহবাসের জন্য নিন্দিত । বাকি দশটি দিনকে এর পক্ষে উত্তম বলে মনে করা হয় ।’</p>
<p class="Text">(১১৬) বশীভূত মন-ইন্দ্রিয় বন্ধুর সমান এবং বশীভূত নয় এরূপ বিষয়াসক্ত মন-ইন্দ্রিয় শত্রুর সমান ।</p>
<p class="Text">(১১৭) শরীর এবং সংসারের প্রতি যে আসক্তি রয়েছে তা-ই সকল অনর্থের মূল । সর্বতোভাবে সেটি পরিত্যাগ করা উচিত ।</p>
<p class="Text">(১১৮) সাংসারিক সকল ভোগেই বিপদ রয়েছে, কাজেই এ থেকে দূরে থাকা উচিত ।</p>
<p class="Text">(১১৯) কাঞ্চন, কামিনী, মান, বড়াই, ঈর্ষা, আলস্য, প্রমাদ, বিলাসিতা, আরাম, ভোগ, দুর্গুণ এবং পাপ—এগুলিকে সাধনায় বিঘ্ন মনে করে বিষের ন্যায় সর্বতোভাবে পরিত্যাগ করা উচিত ।</p>
<p class="Text">(১২০) জ্ঞান, বৈরাগ্য, ভক্তি, সদ্গুণ, সদাচার, সেবা এবং সংযমকে অমৃতের ন্যায় মনে করে সদা-সর্বদা এগুলির পালন করা উচিত ।</p>
<p class="Text">(১২১) শৌচাচারের চেয়ে সদাচারের স্থান অনেক উচ্চ, এর থেকেও ভগবানের ভক্তির স্থান আরও উচ্চ শ্রেণীর ।</p>
<p class="Text">(১২২) ভগবান জাতি-কুল প্রভৃতির বিচার করেন না, তিনি শুধু লক্ষ্য করেন প্রেম, কাজেই মানুষের শুধু ভগবানের সঙ্গেই প্রেম করা উচিত ।</p>
<p class="Text">(১২৩) ঈশ্বর, মহাত্মা, শাস্ত্র এবং পরলোকে বিশ্বাসী মানুষদের দ্বারা কখনও পাপ হতে পারে না । তাদের মধ্যে ধৈর্য, বীরত্ব, গুরুত্ববোধ, নির্ভীকতা, সমতা ও শান্তি প্রভৃতি বহু গুণ অনায়াসে জাগ্রত হয়, ফলে তাদের সমস্ত আচরণ স্বাভাবিক ভাবেই উত্তরোত্তর ভালো হতে থাকে ।</p>
<p class="Text">(১২৪) ভগবানের নাম, রূপ, গুণ, প্রভাব, তত্ত্ব, রহস্য এবং চরিত্র (লীলা) সর্বদা স্মরণ করে মুগ্ধ হয়ে থাকা উচিত ।</p>
<p class="Text">(১২৫) ভগবানের গুণ, প্রভাব, চরিত্র, তত্ত্ব এবং রহস্যের কথা শুনলে, পড়লে এবং চিন্তা করলে শ্রদ্ধা জন্মায় ।</p>
<p class="Text">(১২৬) একান্ত স্থানে ভগবানের সম্মুখে কাতর ভাবে কেঁদে স্তুতি-প্রার্থনা করলেও শ্রদ্ধা বাড়ে ।</p>
<p class="Text">(১২৭) উপরিউক্ত কথায় বিশ্বাস রেখে সেই অনুযায়ী সচেষ্ট হলেও শ্রদ্ধা জন্মায় ।</p>
<p class="Text">(১২৮) শ্রদ্ধা জন্মালে শ্রদ্ধেয় পুরুষের অতি সামান্য ক্রিয়াতেও বিশেষ ভাব পরিলক্ষিত হতে থাকে ।</p>
<p class="Text">(১২৯) মাতা, পিতা, মনিব, স্বামী, জ্ঞানী, মহাত্মা এবং গুরুজনদের শ্রদ্ধাপূর্বক নিঃস্বার্থ সেবায় শীঘ্রই কল্যাণ হতে পারে ।</p>
<p class="Text">(১৩০) নিষ্কাম-কর্ম এবং ভগবানের নাম-জপ, ধারণা ও ধ্যান এবং সৎসঙ্গ তথা স্বাধ্যায় (পঠন-পাঠন)-এর ফলে মল-বিক্ষেপ এবং আবরণের সর্বথা বিনাশ হয়ে শীঘ্রই ভগবৎ-প্রাপ্তি হতে পারে ।</p>
<p class="Text">(১৩১) যাঁরা শীঘ্র নিজেদের কল্যাণ চান, তাঁদের একমাত্র ভগবৎপ্রাপ্তি ভিন্ন আর কোনো কিছুরই ইচ্ছা থাকা উচিত নয়—কেননা এছাড়া আর সমস্ত ইচ্ছা জন্ম-মৃত্যুরূপ সংসার-সাগরে পুনরাগমনের কারণ হয় ।</p>
<p class="Text">(১৩২) মানুষের ঈশ্বর-লাভের জন্য অর্থ এবং ভাব বুঝে শাস্ত্রের অনুশীলন এবং একাকী স্থানে নিয়মিতরূপে জপ-ধ্যান তথা অধ্যাত্মবিষয়ের চিন্তন-মনন করা উচিত ।</p>
<p class="Text">(১৩৩) অনিচ্ছা বা পর-ইচ্ছায় ঘটিত ব্যাপারকে ভগবানের দেওয়া উপহার মনে করলে কাম-ক্রোধ আদি রিপু কাছে ঘেঁষতে পারে না, যেমন সূের্যর সম্মুখে অন্ধকার থাকতে পারে না ।</p>
<p class="Text">(১৩৪) জীব, ব্রহ্ম এবং মায়ার তত্ত্ব জানতে হলে একান্তে অবস্থান করে বিবেক এবং বৈরাগ্যযুক্ত হৃদয়ে প্রতিনিয়ত পরমাত্মার ভজন করতঃ অধ্যাত্ম-বিষয়ের চিন্তা করা উচিত ।</p>
<p class="Text">(১৩৫) ঈশ্বরের দয়া এবং প্রেমের তত্ত্ব-রহস্য যে জেনে যায়, তার শান্তি এবং আনন্দের কোনো সীমা থাকে না ।</p>
<p class="Text">(১৩৬) যে নিজেকে ঈশ্বরে অর্পণ করেছে এবং ঈশ্বরের উপরেই নির্ভর, তাকে ঈশ্বর সদা-সর্বদা সর্বতোভাবে রক্ষা করেন এর ফলে সে চিরদিনের জন্য নির্ভয়পদ  লাভ করে ।</p>
<p class="Text">(১৩৭) প্রেমপূর্বক জপের সঙ্গে ভগবানের ধ্যানের অভ্যাস, শ্রদ্ধাপূর্বক সৎ-পুরুষগণের সঙ্গ, বিবেক-বিচারপূর্বক সৎ-শাস্ত্রের পঠন-পাঠন, দুঃখী, অনাথ, পূজনীয় তথা বৃদ্ধদের নিঃস্বার্থ ভাবে সেবা—এসব কর্তব্য ৱুদ্ধিতে করা হলে এগুলির প্রত্যেকটি শীঘ্র কল্যাণকারী হয় ।</p>
<p class="Text">(১৩৮) ভগবান অতিশয় দয়ালু এবং প্রেমিক । যে মানুষ এই তত্ত্ব বুঝতে পারে সে ভগবানের শরণাগত হয়ে অতি শীঘ্রই পরম-শান্তি লাভ করে ।</p>
<p class="Text">(১৩৯) সর্বত্র ভগবৎ-ভাবের সমকক্ষ কোনো ভাব নেই এবং সর্বত্র ভগবৎ-ভাব হলে দুর্গুণ-দুরাচারের সর্বতোভাবে অভাব হয়ে সদ্গুণ-সদাচার আপনা-আপনি এসে পড়ে ।</p>
<p class="Text para-style-override-2">(১৪০) বস্তুমাত্রকেই ভগবানের স্বরূপ এবং চেষ্টামাত্রকেই ভগবানের লীলা—এরূপ উপলব্ধি করতে পারলে ভগবানের তত্ত্ব সহজেই অনুভব করা যায় ।<span class="char-style-override-1" xml:lang="en-GB"></span></p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


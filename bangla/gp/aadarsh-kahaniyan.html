
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">আদর্শ গল্প সংকলন</p>
<p class="Title-Page---Book-Name-Hindi">आदर्श कहानियाँ - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break"> </p>
<p class="Heading" id="toc_marker-2">অনুবাদকের নিবেদন</p>
<p class="Text">বালক, যুবক এবং বৃদ্ধ সকলেরই গল্প শোনার আগ্রহ থাকে । সমাজের উত্থান-পতনে এই সব কথা-কাহিনীর গুরুত্বপূর্ণ ভূমিকা রয়েছে । কুরুচিপূর্ণ উপন্যাস, টেলিভিশন সিরিয়ালের দ্বারা যেমন সমাজের অধঃপতন হয় তেমনি সাধু-সন্ন্যাসীদের শ্রীমুখনিঃসৃত অমৃত-বাণী সমাজ-সংসারের অনেক উপকার করে । একটি শিশুর প্রথম গুরু তার মা, সেই মায়ের মুখে কথা-কাহিনী শুনে শিশুর কোমল হৃদয়ে সুসংস্কার গড়ে ওঠে ।</p>
<p class="Text">পারমার্থিক বিষয়ও সহজে বোঝার জন্য এই সকল কথা-কাহিনী খুবই সাহায্য করে । সেইজন্য পরম শ্রদ্ধেয় স্বামী রামসুখদাস মহারাজ সৎসঙ্গে তত্ত্বকথা সহজভাবে বোঝাবার জন্য উদাহরণরূপে বিভিন্ন কথা-কাহিনীর অবতারণা করে থাকেন । সেইসব কথা-কাহিনী আবাল-বৃদ্ধ-বনিতার হৃদয়ে গভীর প্রভাব বিস্তার করে এবং আধ্যাত্মিক বিষয় অনুধাবন করতে খুবই সাহায্য করে ।</p>
<p class="Text">সেই কাহিনীগুলি থেকে বেছে নিয়ে বর্তমান বইটিতে ৩২টি কাহিনীর সরল বঙ্গানুবাদ প্রকাশ করা হল । কাহিনীগুলি সংকলিত করেছেন রাজেন্দ্রকুমার ধাওয়ান । আশা করা যায় এই সকল কথা-কাহিনী পাঠ করে পাঠকগণ অনুপ্রাণিত হবেন এবং এইগুলিকে জীবনে বাস্তবায়িত করার চেষ্টা করবেন ।</p>
<p class="Text para-style-override-3"><span class="char-style-override-1">শম্ভুনাথ পাঠক</span><span class="char-style-override-1"></span></p>


<p class="Page-Break"> </p>
<p class="Heading" id="toc_marker-4">২. পাপের ফল ভোগ করতেই হয়</p>
<p class="Text">একথা ভাবলে চলবে না যে আমার পাপ কম অথচ বেশি শাস্তি ভোগ করতে হচ্ছে, কিংবা কোনো পাপই করিনি অথচ শুধু শুধু শাস্তি পেতে হল । সকলের পরম বন্ধু, সর্বজ্ঞ, সর্বশক্তিমান ভগবানের এমনই বিধান </p>
<p class="Text">যে, যার যেমন পাপ, সে তার বেশি শাস্তি পেতে পারে না । যখন কেউ শাস্তি পায়, বুঝতে হবে, সে কোনো না কোনো পাপ নিশ্চয়ই করেছে, এ তারই ফল ।</p>
<p class="Text">একটি শোনা ঘটনার কথা বলি । কোনো এক গ্রামে এক সজ্জন ব্যক্তি বাস করত । তার বাড়ির পাশেই ছিল এক স্যাকরার দোকান । স্যাকরার কাছে লোকে সোনা, রূপা নিয়ে আসত গয়না গড়ে দেবার জন্যে । স্যাকরা অর্ডার অনুযায়ী গয়না তৈরি করে দিত । গয়না গড়ার মজুরি দিয়েই তার সংসার চলত । একবার স্যাকরার কাছে বেশ কিছু সোনা জমা পড়েছিল । এই খবরটা রাতের-পাহারাওয়ালা সিপাই যেন কীভাবে জানতে পেরেছিল । সেই দিন রাতেই ওই সিপাই স্যাকরার ঘরে ঢুকে স্যাকরাকে খুন করে যে বাক্সে সোনা, গয়না সব ছিল সেই বাক্সটা মাথায় তুলে নিয়ে চুপি চুপি সরে পড়ল । এমন সময় ওই স্যাকরার প্রতিবেশী ভদ্রলোক রাত্রিবেলা উঠেছে প্রস্রাব করবে বলে । বাইরে এসে দেখে একটা লোক স্যাকরার ঘর থেকে বাক্স নিয়ে পালিয়ে যাচ্ছে । সে তখন ছুটে গিয়ে চোরকে জাপটে ধরে চেঁচিয়ে বলল— ‘তুই স্যাকরার বাক্স নিয়ে কোথায় পালাচ্ছিস ?’ পাহারাদার সিপাই বলল— ‘তুই চুপ করে থাক, চেঁচামেচি করিস না । শোন্ ! এতে যা সোনা আছে তুই অর্ধেক নে, আমি অর্ধেক নিই ।’ সজ্জন ভদ্রলোকটি বলল— ‘আমি কেন ওসব নিতে যাব ? আমি কি চোর ?’</p>
<p class="Text">পাহারাদার সিপাহী বলল—‘আমার কথা শোন্, নইলে তোর কপালে অনেক দুঃখ আছে ।’ ভদ্রলোক কিন্তু শোনার পাত্র নয় । সে কিছুতেই তাকে ছাড়বে না । তখন সিপাইটা করল কী, মাথা থেকে বাক্সটা নামিয়ে মাটিতে রেখে ওই ভদ্রলোককেই জাপটে ধরে জোরে সিটি বাজাতে আরম্ভ করে দিল । সিটির শব্দ শুনে ওই গ্রামের অন্য পাড়ায় যেসব সিপাই পাহারা দিচ্ছিল তারা দৌড়ে সেখানে এসে হাজির হল । তখন আগের সিপাই চিৎকার করে তাদের বলতে লাগল—‘এই লোকটা ওই বাড়ি থেকে এই বাক্সটা চুরি করে পালিয়ে যাচ্ছিল, আমি ধরে ফেলেছি ।’ সিপাইরা ভদ্রলোককে আটক করল । সকলে স্যাকরার ঘরে ঢুকে দেখে, স্যাকরা মরে পড়ে আছে । ব্যস আর যায় কোথায় । সবাই মিলে ওই ভদ্রলোককে ধরে থানায় চালান করে দিল । পরের দিন জজের সামনে লোকটিকে হাজির করা হল । ভদ্রলোকটি বলল— ‘হুজুর ! আমি চুরিও করিনি, খুনও করিনি । এই সিপাই-ই স্যাকরাকে খুন করে বাক্স নিয়ে পালাচ্ছিল, দেখতে পেয়ে আমি তাকে ধরেছিলাম ।’ অন্য পাহারাদাররা সাক্ষী দিল— ‘না হুজুর ! এই লোকটাই স্যাকরাকে মেরেছে, আমরা বামাল ধরেছি ।’</p>
<p class="Text">অনেকদিন ধরে মোকদ্দমা চলল । শেষে জজসাহেব ওই ভদ্রলোককেই আসামি সাব্যস্ত করে তার ফাঁসির হুকুম দিলেন । ফাঁসির হুকুম শুনে লোকটি জজকে বলল— ‘হুজুর ! আমাকে অন্যায়ভাবে শাস্তি দেওয়া হল । ভগবানের রাজ্যে কি ন্যায় বলে কিছু নেই ? আমি খুন করিনি, কিন্তু আমার শাস্তি হল, অথচ যে খুনি সে বেঁচে গেল । একি অন্যায় বিচার !’ এই কথা শুনে এবং লোকটির হাব-ভাব দেখে জজের মনে খটকা লাগল । তিনি ভাবলেন, মনে হচ্ছে লোকটা সত্যিকথা বলছে । এর একটা তদন্ত হওয়া দরকার । এই ভেবে তিনি মনে মনে একটা ফন্দি অাঁটলেন ।</p>
<p class="Text">পরের দিন একজন লোক চিৎকার করে কাঁদতে কাঁদতে এসে জজসাহেবকে বলল—‘হুজুর কাল রাত্রে আমার ভাইকে কারা খুন করে পালিয়েছে, দয়া করে আপনি এর বিহিত করুন ।’ জজ তখন সেই সিপাইকে আর কয়েদি ভদ্রলোককে হুকুম করলেন— ‘যাও তো ! তোমরা দুজনে গিয়ে লাশটা উঠিয়ে নিয়ে এসো ।’ তারা দুজনে লাশটা আনতে চলে গেল । সেখানে গিয়ে তারা দেখল খাটের উপরে কাপড় দিয়ে লাশ ঢাকা পড়ে আছে । সব একেবারে রক্তে মাখামাখি । দুজনে খাটটা কাঁধে উঠিয়ে নিয়ে রওনা দিল । খাট নিয়ে চলতে চলতে খানিক দূর এগোতেই সিপাইটা আসামি ভদ্রলোককে বলল— ‘দেখ ! ওই দিন যদি তুই আমার কথা শুনতিস তো সোনাও পেতিস আর আজ তোর ফাঁসিও হত না । এখন বুঝতে পারছিস তো সৎ হওয়ার কী ফল ?’ কয়েদি ভদ্রলোক বলল— ‘আমি তো উচিত কাজই করেছি, তাতে ফাঁসি হবে তো হোক ! খুন তুই করলি আর ফাঁসি হল আমার, ভগবানের দরবারে ন্যায় বলে কিছু নেই !’</p>
<p class="Text">খাটের উপরে নকল মড়া সাজানো লোকটা শুয়ে শুয়ে দুজনের সব কথা শুনছিল । যখন জজের সামনে খাট নামানো হল তখন রক্তমাখা কাপড় সরিয়ে লোকটি উঠে দাঁড়াল । আর রাস্তায় দুজনের মধ্যে কী কী কথা হয়েছিল সব জজসাহেবকে জানাল । জজসাহেবের সন্দেহ দূর হল । প্রকৃত অপরাধীকে ধরা গেল । তিনি তৎক্ষণাৎ সিপাইটিকে বন্দী করার হুকুম দিলেন । কিন্তু জজের মনে একটি নতুন চিন্তার উদয় হল । তিনি কয়েদি ভদ্রলোককে গোপনে ডেকে নিয়ে জিজ্ঞাসা করলেন— ‘ওহে ! এই মোকদ্দমায় তুমি নির্দোষ প্রমাণিত হলে, কিন্তু সত্যি করে বলো তো, এ জন্মে কি তুমি কোনো খুন করেছিলে ?’ তখন কয়েদিটি বলল—‘হুজুর ! সে অনেক আগের ঘটনা । এক দুশ্চরিত্র লোক লুকিয়ে লুকিয়ে আমার বউয়ের কাছে আসত । আমি তাদের দুজনকেই আলাদা আলাদাভাবে অনেক বুঝিয়েছিলাম, কিন্তু তারা কেউ আমার কথা শোনেনি । একদিন রাত্রে আমি বাড়িতে ছিলাম না, সেই সময় ওই লোকটি আমার ঘরে আসে । দৈবক্রমে আমি হঠাৎ বাড়ি ফিরে আসি আর তাদের দুজনকে একসঙ্গে বিছানায় দেখি । আমার মাথায় রক্ত চড়ে গেল, তলোয়ারের এক কোপে লোকটার গলা কেটে ফেললাম । তারপর ঘরের পেছনে নদীতে লাশটা ফেলে দিলাম । এ খবর আজ পর্যন্ত কেউ জানে না হুজুর ।’ এ কথা শুনে জজ কয়েদিকে বললেন— ‘তোমার ফাঁসি হবেই । আমি ভাবছিলাম যে, আমি তো জীবনে কখনো ঘুস খাইনি বা বেইমানিও করিনি, তবু আমার হাত দিয়ে একটা নির্দোষ লোকের ফাঁসির হুকুম হল কী করে ? এখন আমি নিশ্চিন্ত হলাম, আমার সংশয় দূর হল । শোনো ! ওই অতীত পাপের ফলে তোমার এই দণ্ডভোগ (ফাঁসি) হল । বর্তমান হত্যার জন্য সিপাইটিরও ফাঁসি হবে ।’</p>
<p class="Text">সিজ্জন ভদ্রলোক খুনী সিপাইকে ধরে নিজের কর্তব্য পালন করেছিল । কিন্তু তার যে শাস্তি হল সেটা তার কর্তব্য পালনের ফল নয়, সে বহুপূর্বে যে খুন করেছিল এ তারই ফল । কেননা মানুষের নিজেকে রক্ষার অধিকার আছে কিন্তু অপরকে হত্যা করা তার অধিকার নয় । এই অধিকার থাকে শাসকের বা রাজার । কর্তব্য পালন করেছিল বলে ওই পাপের ফল সে এই জন্মেই পেয়ে গেল । ফলে পরলোকের কঠোর দণ্ডভোগ থেকে সে মুক্তি পেল । কারণ এ জগতে যে শাস্তি ভোগ হয় তাতে সামান্য শাস্তিতে পাপ ক্ষয় হয়, আর স্বল্প ভোগে শুদ্ধিও হয় । নইলে পরলোকে (সুদসহ) ভয়ংকর শাস্তি পেতে হয় ।</p>
<p class="Text">এই ঘটনার দ্বারা এই শিক্ষা পাওয়া যায় যে মানুষকে তার কর্মের ফল অবশ্যই ভোগ করতে হবে । কিন্তু সেই কর্মফলের ভোগ কখন হবে তার ঠিক নেই । ভগবানের বিধান খুবই অগম্য । যতক্ষণ অতীতের পুণ্য জোরালো থাকে, ততক্ষণ বিষম পাপের ফলও তৎক্ষণাৎ পাওয়া যায় না । অতীতের পুণ্য কর্মের ভোগ হয়ে গেলে পুণ্য যখন ক্ষীণ হয়ে আসে, তখন ওই পাপের ফল ঘাড়ে এসে পড়ে । পাপের ফল ভোগ করতেই হবে, এ জন্মেই হোক বা পরজন্মে ।</p>
<p class="Shlok">অবশ্যমেব ভোক্তব্যং কৃতং কর্ম শুভাশুভম্ ।</p>
<p class="Shlok">নাভুক্তং ক্ষীয়তে কর্ম জন্মকোটিশতৈরপি ॥</p>
<p class="Text-Right">(মহাভারত)</p>


<p class="Page-Break"> </p>
<p class="Heading" id="toc_marker-5">৩. চোখ আর পেটের অসুখ</p>
<p class="Text">সব মানুষেরই দু’রকম রোগ আছে— এক, ‘চোখের রোগ’ অপরটি, ‘পেটের রোগ’ । চোখের রোগ কী ?</p>
<p class="Shlok">এই দুনিয়ায় এক অাঁধার, সবার চোখে যা আছে ছেয়ে ।</p>
<p class="Text">যার দরুন যায় না দেখা কিছুই, কে-ই বা আমি, এলাম কোথা হতে ? কোন্ দিকে যেতে হবে আমায় ? কিসে আমার জাগলো লালসা ? কে আছে মালিক এই দুনিয়ার, কে-ই বা রচেছে এই মায়া ?</p>
<p class="Text">আর পেটের রোগ কী ?</p>
<p class="Shlok">এই দুনিয়ায় আছে একটি কুয়ো,</p>
<p class="Shlok">যার পার কেউ না পায় ।</p>
<p class="Shlok">যেটিকে ভরার জন্য সব</p>
<p class="Shlok">প্রাণী দিক্-দিগন্তরে কেবলি ধায় ॥</p>
<p class="Shlok">দীন-হীন-দুঃখী হয়ে পড়ল জগতে,</p>
<p class="Shlok">কেবল বেগার খেটেই মরে যায় ।</p>
<p class="Shlok">ভজন-ধ্যান-চিন্তন ঈশ্বরের,</p>
<p class="Shlok">সব কিছুই সে ভুলে যায় ॥</p>
<p class="Text">এ সম্বন্ধে একটি সুন্দর গল্প আছে । এক গ্রামে এক ডাক্তার ছিলেন । তাঁর কাছে অনেক রোগী চিকিৎসা করাতে আসত । একদিন এক রোগী ডাক্তারকে এসে বলল— ‘ডাক্তারবাবু ! আমার চোখে আর পেটে ভীষণ যন্ত্রণা হচ্ছে, আমাকে ওষুধ দিন ।’ ডাক্তার লোকটিকে বেঞ্চের উপরে শুইয়ে তার চোখ, পেট সব পরীক্ষা করছেন, এমন সময় আর একজন রোগী এসে উপস্থিত হল । সেও বলল— ‘ডাক্তারবাবু ! আমার চোখে আর পেটে ভীষণ যন্ত্রণা হচ্ছে ।’ ডাক্তার ভাবলেন, এ আবার কেমন হাওয়া যে সবাই একই রোগে আক্রান্ত ! যাইহোক দুজন রোগীকেই তিনি ওষুধ লিখে দিলেন আর বললেন—‘যাও ! কম্পাউন্ডারবাবুর কাছ থেকে ওষুধ নিয়ে নাও ।’ কম্পাউন্ডার প্রত্যেককে দু’টি করে পুরিয়া তৈরি করে দিয়ে বলল—‘একটি পুরিয়া চোখের জন্যে, আর একটি পুরিয়া পেটের জন্যে’ । ডাক্তারও বলে দিলেন— ‘দেখো ! এই পুরিয়ার ওষুধ যখন চোখে লাগাবে, তখন চোখ থেকে গরম জল বেরিয়ে যাবে আর চোখ ঠাণ্ডা থাকবে, রোগও সেরে যাবে । আর এই দ্বিতীয় পুরিয়ার ওষুধটি এক গেলাস জলে মিশিয়ে সেই জল ভালো করে ফোটাবে । যখন দেখবে জল সিকি গেলাস হয়েছে তখন নামিয়ে পরিষ্কার কাপড়ে ছেঁকে নিয়ে খাবে । দু’-তিনবার পায়খানা হবে, তারপর পেটের ব্যথা সেরে যাবে ।</p>
<p class="Text">দুজন রোগীই ওষুধ নিয়ে বাড়ি ফিরে গেল । একজন রোগী ডাক্তারের কথামতো চোখের ওষুধ চোখে দিল আর পেটের ওষুধও ঠিকমতো ব্যবহার করল । আর দ্বিতীয় রোগী ওষুধ ওলট-পালট করে ফেলল । সে পেটের ওষুধের পুরিয়াটি চোখে লাগাল, আর চোখের ওষুধটা জল দিয়ে গরম করে খেয়ে নিল । ফল হল— চোখে আগের চেয়েও বেশি যন্ত্রণা করতে লাগল । চোখে সামান্য কুটো পড়লেই যন্ত্রণা হয়, আর এই লোকটি পুরিয়াতে যত গুঁড়ো ছিল সবই চোখে ঢেলে দিয়েছে । আবার চোখের ওষুধের গুণগত মান ভিন্ন থাকায় সেটি পেটে গিয়ে পেটের যন্ত্রণা আরও বাড়িয়ে দিল । লোকটা যন্ত্রণায় ছটফট করতে থাকল । যত যন্ত্রণা হয় সে তত ডাক্তারকে গালাগালি দিতে থাকে । </p>
<p class="Text">পরের দিন ডাক্তারখানা খোলার আগেই লোকটা গিয়ে হাজির । ডাক্তার এসে ডাক্তারখানা খুলে জিজ্ঞাসা করেন— ‘বলো ! কেমন আছ ?’</p>
<p class="Text">লোকটি বলল— ‘কিসে কী রকম থাকব ?’</p>
<p class="Text">ডাক্তার— ‘ওহে ! কী হয়েছে বলো ।’</p>
<p class="Text">সে বলল— ‘কী হয়েছে ? যা তুমি করেছ তাই হয়েছে ।’</p>
<p class="Text">ডাক্তার— ‘কী করেছি আমি ?’</p>
<p class="Text">রোগী বললে— ‘এমন ওষুধ দিয়েছ যে চোখের অসুখ, পেটের অসুখ দুইই বেড়ে গেছে । সত্যি কথাটা বলে দিতে পারতে যে ওষুধ দিতে পারব না । আমার কাছে তো গাদা গাদা পয়সা ছিল না, সস্তা দামের বাজে ওষুধ কেন দিলে ।’</p>
<p class="Text">ডাক্তারবাৱু বললেন— অসুখ তো বাড়বার কথা নয় । তবে কারো ওষুধে তাড়াতাড়ি কাজ হয়, কারো দেরিতে হয় । রোগীর ধাত অনুযায়ী এরকম হতেই পারে । তা বলে রোগ বেড়ে যাওয়ার তো কোনো কারণ দেখি না ।</p>
<p class="Text"> সে বলে— ‘আমি তো ভুক্তভোগী, আমার যে রোগ বেড়ে গেল !’</p>
<p class="Text">এমন সময় দ্বিতীয় রোগী এসে উপস্থিত হল ।</p>
<p class="Text">ডাক্তার তাকেও জিজ্ঞাসা করেন— ‘বলো, কেমন আছ ?’</p>
<p class="Text">সে বলল— ‘ডাক্তারবাৱু, আমি খুব ভাল আছি । বার দুই পায়খানা হয়ে আমার পেট হাল্কা হয়ে গেছে আর চোখেও অনেক আরাম বোধ করছি ।’</p>
<p class="Text">একথা শুনে প্রথম রোগী বলল— ‘হ্যঁা, হ্যঁা বুঝেছি । তুমি হলে পয়সাওয়ালা লোক, তাই ডাক্তার তোমাকে ভালো ওষুধ দিয়েছে, আর আমাকে বাজে ওষুধ দিয়েছে ।’</p>
<p class="Text">ডাক্তার বললেন—‘বাজে ওষুধ কেন দেব ? যা একে দিয়েছি তাই তোমাকেও দিয়েছি । কই দেখি তোমার পুরিয়াগুলো ?’</p>
<p class="Text">লোকটা পকেট থেকে একটা পুরিয়া বার করে ডাক্তারের টেবিলে রাখল । আর বলল—‘দেখো তোমার পুরিয়া ।’ </p>
<p class="Text">ডাক্তার বললেন— ‘দেখি, অন্য পুরিয়াটা ?’</p>
<p class="Text">লোকটা বললে—‘সেটি তো জলে ফুটিয়ে খেয়ে ফেলেছি । এই পুরিয়াটার খানিকটা চোখে ফেলেছি । আর খানিকটা রয়ে গেছে ।’ এ কথা শুনে ডাক্তার রেগে লাল ! কম্পাউন্ডারকে ডেকে বললেন—‘এই লোকটাকে এখান থেকে বার করে দাও তো ! নিজে উল্টো ওষুধ খেয়ে এখন এসে ডাক্তারকে দুষছে !’</p>
<p class="Text">এভাবে আমরা সকলেই প্রকৃত অর্থে এই দুই রোগে ভুগছি । আমাদের চোখের রোগ কী ? তা হচ্ছে আমরা আসল ব্যাপারটি ভেবে দেখি না, বুঝতে চাই না । অপরে বললেও মানি না । নিজে যেটুকু জানি, মনে করি সেটাই সব, সেটাই ঠিক ।</p>
<p class="Text">আর পেটের রোগ কী ? তা হচ্ছে, পেট কখনো ভরতে চায় না । গরিবের পেটও যেমন ভরে না, লাখপতি, কোটিপতির পেটও তেমনি ভরে না । অনেক পেলেও বলতে থাকে—‘কী যে করি, সংসার চালানো দায় !’ </p>
<p class="Text">এই দুরকম রোগের জন্যে ভগবান আমাদের দুটি করে পুরিয়া দিয়েছেন । একটি ‘প্রারব্ধ’ অর্থাৎ বিগত বা অতীতের ‘কর্মফল’ আর দ্বিতীয়টি ‘পুরুষার্থ’ অর্থাৎ ‘উদ্যম’ । চোখের রোগের জন্যে তিনি ‘পুরুষার্থ’ অর্থাত্ উদ্যম আর পেটের রোগের জন্যে ‘প্রারব্ধ’রূপী পুরিয়া দিয়েছেন । ‘পুরুষার্থের’ প্রয়োগ উদ্যম, সৎসঙ্গ, স্বাধ্যায়, বিবেক-বিচারে করা হলে চোখের রোগ সারবে আর কর্তব্য পালনকালে নিজের ‘প্রারব্ধ’কে বিশ্বাস করবে যে আমার ভাগ্যে যা লেখা আছে তাইতো পাব ।(১) তাহলে পেটের রোগ সারবে ।</p>
<p class="Footnotes-Bold">(১) যদ্ভাবি ন তদ্ভাবি ভাবি চেন্ন তদন্যথা ।</p>
<p class="Footnotes-Bold"> ইতি চিন্তাবিষঘ্নোঽয়মগদঃ কিং ন পীয়তে ॥</p>
<p class="Footnotes">অর্থাৎ যেটা না হবার তা কখনই হবে না আর যেটা হবার, তা হবেই হবে । চিন্তারূপী বিষকে বিনাশ করার এমন ওষুধ লোকেরা কেন পান করে না ?</p>
<p class="Footnotes-Bold">প্রারব্ধ পহলে রচা, পীছে রচা শরীর ।</p>
<p class="Footnotes-Bold">তুলসী চিন্তা ক্যেঁা করে, ভজ লে শ্রীরঘুবীর ॥</p>
<p class="Footnotes-Bold"> হোইহি সোই জো রাম রচি রাখা ।</p>
<p class="Footnotes-Bold">কো করি তর্ক বঢ়াবৈ সাখা॥</p>
<p class="Footnotes-Right">(শ্রীরামচরিতমানস, বালকাণ্ড ৫২ ।৪)</p>
<p class="Text">‘প্রারব্ধ’-র তাৎপর্য হল রোগ, শোক, দুশ্চিন্তা ইত্যাদি থেকে দূরে থাকা অলস, অকর্মণ্য হওয়ার জন্যে নয় । যেমন ছেলের যদি অসুখ হয় তাহলে নিজের ক্ষমতা অনুসারে পূর্ণ উদ্যমে চিকিৎসা করাও । তা সত্ত্বেও যদি ছেলে মরে যায় তাহলে আমার চিকিৎসার ত্রুটির জন্য ছেলে মরেছে— এই দুর্ভাবনায় চিন্তা, শোক বা দুন্খ হবে না । ছেলে তো ‘প্রারব্ধ’ অনুসারে আয়ু না থাকলে বাঁচবে না, কিন্তু নিজের ‘পুরুষার্থে’ ঘাটতি হলে চিন্তা, শোক, দুঃখ হবেই, কেননা কর্তব্য ঠিকমতো পালন করা হয়নি ।</p>
<p class="Text">অতএব যে ব্যক্তি সাবধানতাপূর্বক কর্ম করে আর ফলে সন্তুষ্ট থাকে, তার চোখের রোগও সারে এবং পেটের রোগও থাকে না । আর যে পুরিয়া ওলটপালট করে নেয় অর্থাৎ চোখের রোগে ‘প্রারব্ধ’, আর পেটের রোগে ‘পুরুষার্থ’কে লাগায়, তার এই দুই রোগই বেড়ে যায় । ওই রকম লোককে যদি সৎসঙ্গ, স্বাধ্যায়, ভজন, ধ্যান ইত্যাদি করতে বলা হয় তো বলবে— ‘কী করব ভাই ! আমার ভাগ্যে ওসব নেই’ । ভাগ্যবশে যা পাওয়া সম্ভব সেই ধন-সম্পদের জন্য দিনরাত অযথা খেটে মরবে কিন্তু চোখের জন্যে কিছুই করছে না । ঈশ্বরের একটু নাম-জপ করতে বললে বলবে, ‘তা কীকরে হবে ?’ মুখে যেন একশো মন তালা ঝোলানো আছে । ‘কপালে আমার ওসব নেই । ভগবানের এই হয়তো ইচ্ছা, আমি কী করব ? আমার আর দোষ কী ?’ এমন অজুহাতের শেষ নেই ।</p>
<p class="Text">সুবিধাজনক বা অসুবিধাজনক পরিস্থিতির উদ্ভব হওয়া ‘প্রারব্ধে’র অধীন, আর প্রাপ্ত সুযোগের যথাযথ সদ্ব্যবহার ‘পুরুষার্থে’র অধীন । এজন্য কর্তব্যপালন, সৎসঙ্গ, স্বাধ্যায়, ভজন, ধ্যান ইত্যাদি করায় মানুষ স্বাধীন কিন্তু অর্থ, বিষয়-সম্পত্তি রোজগারে স্বাধীন নয় । এতবার মালা জপ করব, এতক্ষণ স্বাধ্যায় করব— এরকম নিয়ম মানুষ নিজেই করে নিতে পারে । কিন্তু এরূপ নিয়ম করতে পারে না যে রোজ আমি এত টাকা রোজগার করব । কারণ ভজন ধ্যান ইত্যাদি ‘পুরুষার্থে’র অধীন আর টাকা রোজগার করা ‘প্রারব্ধে’র অধীন । এভাবেই যেখানে ‘পুরুষার্থ’ প্রযোজ্য সেখানে ‘প্রারব্ধে’র ভরসা করা হচ্ছে আর যেখানে ‘প্রারব্ধ’ সেখানে ‘পুরুষার্থে’র । ফলে চোখের রোগও সারছে না, পেটের রোগও সারছে না । রোগ দিন দিন বেড়েই যাচ্ছে ।</p>
<p class="Text">পেটের রোগ বাড়ার ফলে জীবনযাত্রা ব্যয়বহুল হচ্ছে । লেখাপড়া, খাওয়া-দাওয়া, সখ-সাধ মেটানোয় খরচা বাড়ছে, আর বলছে জীবন-ধারণের ‘স্যান্ডার্ড’ উঁচু করতে হবে । সমগ্র ‘পুরুষার্থ’ (উদ্যম) জীবনযাত্রার মান উঁচু করতে, উদরপূর্তির জন্যে ব্যয় করে দিচ্ছে, আর চোখে কিছু দেখছে না । ভগবান কী ? ভগবান কাকে বলে ? সংসার কী ? আমি কে ? আমার কী করা উচিত ? এসব নয়, শুধু টাকা, টাকা ! হায় টাকা, হায় টাকা করছে । ওসব ছেড়ে যদি ভগবানের নামকীর্তন করত তবে অন্ততঃ সুখী হতে পারত, শান্তি পেত । টাকা-পয়সা রোজগারে লোকে যেমন তৎপর থাকে, ভগবানের সাধন-ভজনে যদি সেরূপ তৎপর হয় তবে অতি শীঘ্রই কল্যাণ লাভ হয় । এসব লোক সাধন-ভজনও এমন মনোভাব নিয়ে করে যেন পাট চুকে গেলেই আপদ বিদায় হয়, যেন জেল থেকে ছাড়া পেল ! দোকানে রোজ হয়তো একশো টাকা রোজগার হয় । যদি দোকান খোলার এক-আধ ঘণ্টার মধ্যে একশো টাকা আমদানি হয় তবু সারাদিন দোকান খুলে ঠায় বসে থাকে, আরো কিছু যদি হয় ! কিন্তু জপের বেলায় নিয়মরক্ষাটুকু হয়ে গেলেই মালাটি কুলুঙ্গিতে যত্ন করে তুলে রেখে দেবে তক্ষুনি । এসব কী ? এসব উল্টো পুরিয়া সেবন করা ।</p>
<p class="Text">এজন্যে যা পেয়েছ, তা নিয়ে সন্তুষ্ট থাকো, যা পাওনি তার কামনা করো না নিজের কর্তব্য যথাযথভাবে পালন করো, আর অপরকে সেবা করো, এবং ভগবানের ভজনা, ধ্যান, সৎসঙ্গ, সৎগ্রন্থাদির অধ্যয়ন করো তাহলে চোখের রোগও দূর হবে আর পেটের রোগও দূর হবে ।</p>


<p class="Page-Break"> </p>
<p class="Heading" id="toc_marker-6">৪. আসল সাধু চেনা যায় কী করে ?</p>
<p class="Text">প্রকৃত সাধু মহাত্মা আর তাঁদের ঠিকমতো চিনতে পারে এরূপ মানুষও খুব কম । আজকাল দাম্ভিক, পাষণ্ড আর নকল সাধু এত বেড়ে গেছে যে আসল সাধু চেনা অত্যন্ত কঠিন হয়ে পড়েছে । তবে প্রকৃত অনুসন্ধানী ঠিক চিনে নেয় । ভগবানের কৃপা হলে তবেই তাঁদের চেনা সম্ভব হয়, নইলে নয় । এ অবস্থায় তাঁদের চিনবেন কীভাবে ? সাধুদের চেনার ক্ষমতা আমাদের নেই, আমরা তো নিজেদের অবস্থান চিনতে অর্থাৎ জানতে পারি মাত্র ।</p>
<p class="Text">একটি গল্প বলি । এক রাজপুত্র সবে সিংহাসনে বসেছে, মানে নতুন রাজা হয়েছে । পাঁচ-সাত বছর রাজত্ব করার পর সে একদিন রাজ্যের যত বৃদ্ধ ছিল সবাইকে এক জায়গায় ডাকিয়ে জিজ্ঞাসা করল, ‘আপনারা আমাদের তিন পুরুষের রাজত্বকাল দেখছেন । এখন আপনারা বলুন আমার আমলে রাজত্ব ঠিক চলছে, না আমার পিতার অথবা আমার দাদামশায়ের আমলে ঠিক চলত ? কার রাজত্ব ঠিক ছিল ?’ সকলেই চুপ ! কেউ কথা বলছে না । এমন সময় এক বৃদ্ধ উঠে দাঁড়িয়ে জোড়হাত করে বলে, ‘মহারাজ ! আমি আপনার একজন প্রজা । বয়সে আমার চেয়ে ছোট হলেও আপনি আমার মালিক । আপনাদের দোষ, গুণ, যোগ্যতা-অযোগ্যতা বিচার করার ক্ষমতা আমার নেই । তবে যদি বলেন তো আমার নিজের অভিজ্ঞতার কথা কিছু বলতে পারি । কিন্তু আপনাদের তুলনা করতে পারব না ।’ রাজা বলল— ‘বেশ, আপনি নিজের কথাই বলুন ।’</p>
<p class="Text">বৃদ্ধ বলতে লাগল, ‘যখন আপনার দাদামশায়ের রাজত্ব ছিল, তখন আমি জোয়ান পুরুষ ছিলাম । লেখাপড়া শিখেছিলাম, শরীরে শক্তিও ছিল যথেষ্ট । সঙ্গে সর্বদা লাঠি রাখতাম । সে সময় যদি পাঁচ-দশজন লোক একসঙ্গে আমার সঙ্গে লড়তে আসত আমি পরোয়া করতাম না । একদিন কী কারণে আমি কোনো এক গ্রামে যাচ্ছিলাম । পথে যেতে যেতে শুনতে পেলাম একজন স্ত্রীলোক কাঁদছে । কান্না শুনে ভাবলাম, গিয়ে দেখি কী ব্যাপার । শব্দ শুনে সেদিকে এগিয়ে গেলাম । গিয়ে দেখি একটি সুন্দরী যুবতী একলা জঙ্গলে একটা গাছের তলায় বসে কাঁদছে । সারা অঙ্গে তার দামি দামি গয়না । আমি হঠাৎ তার সামনে হাজির হওয়ায় সে খুব ভয় পেয়ে গেল । আমি স্নেহের সঙ্গে তাকে জিজ্ঞাসা করলাম, তুমি কাঁদছ কেন মা ? মেয়েটি খানিকটা সাহস পেয়ে বলল—‘আমি বাপের বাড়ি থেকে শ্বশুরবাড়ি যাচ্ছিলাম, সঙ্গে গরুর গাড়ি আর উট ছিল । পথে ডাকাত আমাদের ঘিরে ধরে । আমার সঙ্গের লোকজনেদের সঙ্গে ডাকাতদের সঙ্গে লড়াই লেগে গেল । আমি ভয়ে এই জঙ্গলে পালিয়ে চলে এসেছি । ভগবান জানেন, ওদের কী দশা হল ! আমি কোন্ দিকে যাব রাস্তা খুঁজে পাচ্ছি না । আমার বাপের বাড়ি অনেক দূরে কিন্তু শ্বশুরবাড়ি মনে হচ্ছে খুব কাছে । আমি বুঝতে পারছি না কী করব ।’ এই বলে বউটি খুব কাঁদতে লাগল । কাঁদতে কাঁদতে সে তার শ্বশুরের নাম-ধাম জানাল । আমি ওই গ্রামটি জানতাম, তার শ্বশুরকেও ভালোভাবে চিনতাম । তাই তাকে সেখানে পৌঁছে দিলাম । রাত্রি হয়ে গিয়েছিল । তারাও খুব চিন্তায় ছিল । বউকে পেয়ে তাদের খুব আনন্দ হল । মেয়েটির শ্বশুর আমাকে বকশিশ হিসেবে পাঁচশো টাকা নেবার জন্যে খুব পীড়াপীড়ি করতে লাগল । আমি আমার কর্তব্য করেছি, তাই আমি টাকা নিতে রাজি হলাম না । টাকা না নেওয়ায় আমার মনে খুব শান্তি ছিল । আমি ফিরে এলাম । একথা অবশ্য আপনার ঠাকুর্দার আমলের কথা ।</p>
<p class="Text">এরপর আপনার বাবার আমল এল । তাঁর পাঁচ-সাত বছর রাজত্ব করা হয়েছে এবং তখন আমার ব্যবসা কিছু পড়তির দিকে । টাকা-পয়সার খুব টানাটানি দেখা দিল । তখন আমার মনে হতে লাগল, সেদিন তো বেশ সুযোগ ছিল, অনেক টাকার গয়না মেয়েটার গায়ে ছিল । মেয়েটাও একলা ছিল । গয়নাগুলো কেড়ে নিলেই হত । আজ তাহলে এমন অভাবে পড়তে হত না । সেদিন বড় ভুল হয়ে গেছে । বকশিশ দিতে চাইলে তাও নিলাম না । সুনাম রক্ষা করতে গিয়ে আজ অর্থকষ্ট ভোগ করছি । এই সব কথা মনে আসতে লাগল ।</p>
<p class="Text">মহারাজ ! আপনি তো বয়সে আমার নাতির সমান, আপনার সামনে বলতে লজ্জা হচ্ছে । এখন এমনও মনে হয়, যদি সেদিন মেয়েটাকে ভুলিয়েভালিয়ে নিয়ে এসে নিজে বিয়ে করতাম তবে সে আজ আমার সেবা করত । আর অর্থেরও অভাব হত না । মহারাজ ! আমি আমার ভাবনা-চিন্তার কথা আপনাকে জানালাম । আপনাদের মতো রাজা-মহারাজাদের যোগ্যতা যাচাই করার ক্ষমতা আমার নেই ।</p>
<p class="Text">রাজা বুঝল এ বৃদ্ধ খুবই বুদ্ধিমান লোক । ‘<span class="char-style-override-1">যথা রাজা তথা প্রজা</span>’— এ কথাটা স্পষ্ট করে বুঝিয়ে দিল অথচ আমাকেও অসন্তুষ্ট করল না । </p>
<p class="Text">এইপ্রকার আমরা কোনো সাধুসন্তকে দেখে বলতে পারব না কে কতদূর উন্নত বা কে কত উঁচুদরের সাধু । কিন্তু যাঁদের সংস্পর্শে এলে মনের অশান্তি দূর হয়, জিজ্ঞাসা না করতেই মনের সংশয় মিটে যায়, মনে অপার আনন্দ হয়, নিজের মধ্যে যে সদ্গুণ আছে তার বিকাশ ঘটে, অর্থাৎ দয়া, ক্ষমা, উদারতা, ত্যাগ, সন্তোষ, নীতি, ধর্ম ইত্যাদির বৃদ্ধি ঘটে, আর নিজের অবগুণগুলি দৃষ্ট হয় এবং তা দূর হতে থাকে— তাঁদের সম্পর্কে আমরা খানিকটা ধারণা করতে পারি মাত্র ।</p>
<p class="Text">এছাড়াও ধনী-গরিব নিয়ে তাঁদের মধ্যে কোনো ভেদাভেদ থাকে না, কারও কোনো গরজও থাকে না । ধনীদের একটু বেশি সম্মান আর গরিবের প্রতি অনাদর অথবা তাদের দ্বারা কোনও প্রকারের স্বার্থসিদ্ধি করার মনোভাব—এসব অবগুণ তাঁদের মধ্যে থাকে না । জ্ঞানযোগ, ভক্তিযোগ, কর্মযোগ প্রভৃতি যে কোনো যোগমার্গের কথা জানতে চাইলে তাঁরা এইসকল পথের এবং এর চেয়েও উন্নত স্তরের কথা জানিয়ে দেন । আমাদের দৃষ্টিতে সগুণ-নির্গুণ, সাকার-নিরাকার তত্ত্বের জ্ঞাতাগণের মধ্যে তাঁদের চেয়ে শ্রেষ্ঠ আর কাউকেও মনে হয় না— এরূপ মহাপুরুষগণের যদি সঙ্গলাভ হয় তাহলে জীবনে অবশ্যই উন্নতি হয় ।</p>


<p class="Page-Break"> </p>
<p class="Heading" id="toc_marker-7">৫. আদর্শ বধূ</p>
<p class="Text">কোনো এক গ্রামে একজন ধনী ব্যক্তি বাস করত, তার সাতটি ছেলে ছিল । সাত ছেলের মধ্যে ছয় ছেলের বিয়ে হয়েছে । এবার ছোট ছেলের বিয়ে হল । যার সঙ্গে ছোট ছেলের বিয়ে হল, সেই মেয়ের মা-বাবা খুবই গুণবান এবং বিবেচক লোক ছিল । পরিবারের লোকজনদের মধ্যেও খুব বনিবনা ছিল । মেয়েকে ভালো শিক্ষাদীক্ষা দিয়ে মানুষ করা হয়েছিল । সাত ভাইয়ের একান্নভুক্ত পরিবারে বাড়ির রান্নাবান্না ঘরের মেয়েরাই করত । আলাদা কোনো রাঁধুনি ছিল না । বউরা নিজেরা রান্না করে স্বামী, পুত্র, শ্বশুর, শাশুড়ি সবাইকে আনন্দের সঙ্গে খাওয়াত । যদি বাড়িতে পাচক রাখা হত তাহলে পরিবারের সকলের খাওয়া-দাওয়ার সে তত যত৺ নিত না, কেননা তার তো মাসান্তে মাহিনা পেলেই হল ।</p>
<p class="Text">ঘরে ছ’জন বড় ‘জা’ সকাল-সন্ধে পালা করে রান্না করত । প্রত্যেক জায়ের তিন দিন অন্তর পালা পড়ত । এ নিয়ে তাদের মধ্যে মাঝেসাঝে মন কষাকষিও যে হত না, তা নয় । হঠাৎ কারও কোনো অসুবিধা বা শরীর খারাপ করলে সহসা তার পরিবর্তে কাজ করতে কেউ রাজি হত না, কেননা তার পালাতে অন্য কেউ তার কাজ করেনি । ছোট বউ যখন এল তখন তার মনে খুব উৎসাহ ! একদিন সে স্নান করে কাচা কাপড় পরে সোজা রান্নাঘরে গিয়ে রান্না করতে বসে গেল । বড় জা তাই দেখে বললে, ‘ছোট বউ ! তুমি কেন রান্না করতে এলে ? রান্নার কাজ তো আমরাই সামলাচ্ছি । ছোট বউ শুধু হাসল । সে সেদিন ভালো করে রান্নাবান্না করে সবাইকে খুব যত্ন করে খাওয়াল । সবাই খুব প্রশংসা করে বলল—‘আজ ছোট বউ সুন্দর রান্না করেছে ।’ </p>
<p class="Text">প্রত্যেক ভাই-এর আলাদা আলাদা ঘর । দিনের বেলা শাশুড়ি ছোট বউ-এর ঘরে ঢুকে বলল, ‘বউ ! তুমি সবার ছোট, এজন্যে সবাই তোমাকে কত ভালোবাসে । তুমি রান্না করতে গেলে কেন ? তোমার উপরে ছ-ছ’টা জা রয়েছে, তোমার রান্না করার দরকার কী ?’ ছোট বউ জবাব দেয়—‘মা ! আপনার ঘরে যদি কোনো অতিথি এসে পড়ে, তাকে আপনি খাবার দেন কেন ?’ শাশুড়ি বলে, ‘সে তো বড় পুণ্যের কাজ মা । ঘরে যদি কোনো ক্ষুধার্ত অতিথি আসে, তাকে খাওয়ানো গৃহস্থের সব চেয়ে বড় ধর্ম । তার যদি তৃপ্তি হয়, সুখ হয়, তো দাতার কত পুণ্য ?’ ছোট বউ বলল, ‘মা ! অপরকে খাওয়ালে যদি পুণ্য হয়, তবে ঘরের লোককে খাওয়ালে কি পাপ হয় ? ঘর আপনার, চাল, আটা আপনার, হাঁড়ি, বাসনকোসন সব জিনিস আপনার । একটু কষ্ট করে রান্না করে সবাইকে খাওয়ালে তাতে অপার পুণ্য হবে কি না ? সবাই খেয়ে তৃপ্তি পাবে, সুখ পাবে, কত আনন্দ বলুন ? তাই মা ! রান্নাটা এখন থেকে আমিই করব । সারাদিন বসে বসে করবই বা কী ? কিছু পরিশ্রম করলে শরীর ভাল থাকবে’ । শাশুড়ি শুনে ভাবল, ‘ছোট বউই ঠিক কথা বলেছে । একে ছোট মনে করেছিলাম, এখন দেখছি এর বেশ বুদ্ধি !’</p>
<p class="Text">পরের দিন খুব সকালেই তাড়াতাড়ি শাশুড়ি রান্না করতে লেগে গেছে ! অন্য বউরা তাই দেখে বলল— ‘মা ! আপনি এ কী করছেন ? রান্না করার জন্য আমরা তো রয়েছি, আপনি কেন করছেন ?’ শাশুড়ি জবাব দেয়— ‘তোমরা ছোট, আমি বুড়ি হয়েছি, মরার সময় হয়ে এসেছে এখন যদি একটু পুণ্যি না করি তো আর কবে করব ?’ বউরা বলল, ‘এতে আবার পুণ্য কী ? এ তো ঘরের কাজ ।’ শাশুড়ি বলল, ‘ঘরের কাজ করলে কি পাপ হয় ? ক্ষুধার্ত মানুষকে, সাধুসন্তকে, ব্রাহ্মণকে ভোজন করালে যদি পুণ্য হয়, তাহলে ঘরের লোককে খাওয়ালেও পুণ্য হবে । ঘরের জিনিস ঘরের মালিকের, সেইজন্যে দান করলে ঘরের সবার পুণ্য হয় । আর যদি নিজে রান্না করে সবাইকে খাওয়ানো যায় তো যে রান্না করে, তার আরো পুণ্য হয় । আমি বুড়ো হয়েছি, এখন পুণ্য করব না তো আর কবে করব ?’ শাশুড়ির কথা শুনে বউদের খুব উৎসাহ বেড়ে গেল । তারা ভাবল, ‘আমাদের তো কোনোদিন এ কথা মনে আসেনি যে, ঘরের কাজ করলে, রান্না করে সবাইকে খাওয়ালে এত পুণ্য হয় !’ এরপর থেকে যে বউ আগে ঘুম থেকে ওঠে সেই রান্নার কাজে লেগে যায় । এ নিয়ে ঝগড়া শুরু হয়ে গেল । একজন বলে—‘আমি রান্না করব’ তো অপর জন বলে, ‘আমি রান্না করব’ । কর্তার কানেও এ খবর পৌঁছে গেল । তিনি তখন সকলকে বলে দিলেন, ‘সকলে নিজেদের মধ্যে পালা করে নাও । নিজ নিজ পালামতো রান্না করো ।’</p>
<p class="Text">আগে বাড়ির ছ’বউ পালা করে রান্না করত । এখন ‘আমি করব’, ‘আমি করব’—এ রকম ব্যবস্থায় আট বার পালা বাঁধা হয়ে গেল । দুটো পালা বেড়ে গেছে— শাশুড়ি আর ছোট বউ । আগে কাজকর্ম অসম্পূর্ণ থেকে যেত, যেন কাজ করবার লোকের ঘাটতি রয়েছে । কিন্তু এখন কোনো কাজই বাকি থাকে না, যেন বাড়িতে কাজের লোক বেশি কিন্তু তার তুলনায় কাজ অনেক কম ।</p>
<p class="Text"> দেখুন, ধনী লোকের ঘরে কাজের জন্যে চাকর-বাকর থাকে । চাকরেরা তো আর সাধু সন্ন্যাসী নয়, তাদেরও সংসার আছে, পরিবার-পরিজন আছে । তারা নিজেদের ঘরের কাজ-কর্ম সেরে তবে মনিবের ঘরে কাজ করতে আসে আর মাইনেও পায় । আপনারা নিজেদের ঘরের কাজ নিজেরা করতে পারেন না, অথচ নিজেদের খুব বড় মনে করেন । তাহলে দেখুন চাকর বড় না আপনি বড় ?</p>
<p class="Text">ছোট বউ চিন্তা করল, ‘এখন তো চার দিন পর আমার পালা । তাহলে কী করা যায় ?’ ঘরে একটা পুরানো আটা ভাঙার যাঁতা ছিল । ছোট বউ সেটা নিজের ঘরে নিয়ে এল । আর আটা পিষতে শুরু করে দিল । মেসিনের আটা গরম হয়, আর গরম গরম আটা থলিতে ভরে দিলে তার ভিটামিন নষ্ট হয়ে যায় । তার জন্যে রুটি খেতে শক্ত হয়, তেমন সুস্বাদু হয় না । কিন্তু হাতে পেষা আটার রুটি নরম হয় আর খেতেও সুস্বাদু । ছোট বউ হাতে পিষে রুটি তৈরি করেছে । সবাই খেয়ে বলল— ‘আজ তো ছোটর হাতের রুটি বেশ পাতলা আর নরম হয়েছে !’ শাশুড়ি ছোট বউয়ের ঘরে গিয়ে বলল—‘ছোট বউ ! তুমি কেন আটা ভাঙছ ? আমাদের কি পয়সা কমে গেছে ? ভগবান আমাদের অনেক দিয়েছেন ।’ ছোট বউ উত্তর করে, ‘মা ! হাতে আটা পিষলে শরীর ভাল থাকে, আপনাআপনি ব্যায়াম হয়ে যায় । অসুখবিসুখ করে না, ঘরে ডাক্তার ডাকতে হয় না । দ্বিতীয় কথা, আটা পেষায় রান্না করার চেয়েও পুণ্য বেশি । কেননা রান্না বরং যে করে করুক, সবাই তো আমার পেষা আটা খাবে ।’ শাশুড়ি আর অন্যান্য ‘জা’রা একথা শুনে ভাবল, ছোট বউ তো ঠিকই বলছে । তারা তখন সবাই আপন আপন স্বামীদের বলে নিজের নিজের ঘরে একটা করে যাঁতা আনিয়ে নিল । রোজ যাঁতাতে দু’সের-আড়াই সের আটা ভাঙা হতে লাগল । অনেক আটা জমে যেতে লাগল । এত আটা কী করা যায় ? তখন ছোট বউ পরামর্শ দিল, ‘আপনারা বেশি আটা দোকানে বিক্রি করে দিন ।’ ছোট বউয়ের কথা সবাই মেনে নিল ।</p>
<p class="Text">ছোট বউ এবার ভাবল, ‘আটা ভাঙার কাজও তো এখন আমার হাত থেকে চলে গেল এখন আমি কী করি !’ বাড়িতে কুয়ো ছিল, একটা চাকর রোজ সকালে তা থেকে জল তুলে দিত । ছোট বউ সাতসকালে উঠে স্নান সেরে কুয়ো থেকে জল তুলে রাখল । চাকরটা এসে দেখে, সব জল তোলা হয়ে গেছে । কর্তামশাই বাড়ি এসে চাকরটাকে বসে থাকতে দেখে বললেন, ‘তুই বসে আছিস কেন রে ? জল তুলছিস না যে বড় ?’ চাকরটা বললেন, ‘বাৱু ! আপনি দেখুন, সব জল ভরা হয়ে গেছে, আমি কী করব ?’ কর্তামশাই বললেন, ‘খোঁজ করো তো কে জল ভরেছে ?’ শাশুড়ি ছোট বউয়ের কাছে গিয়ে বলল— ‘বউমা ! তুমি সব জল ভরেছ ?’ ছোট বউ বলল, ‘মা আপনি চুপ করুন, কিছু বলবেন না । আপনাকে বলায় আমার সব কাজ হাতছাড়া হয়ে যাচ্ছে । আপনি বৈশাখী মাহাত্ম্য তো শুনেছেন । বৈশাখ মাসে অপরকে জল খাওয়ানো কত পুণ্যের কাজ ! জল দানে যত পুণ্য, অমন পুণ্য অন্ন দানেও হয় না । কেননা অন্ন লোকে দিনে একবার দু’বার খায়, আর জল অনেকবার খায় । জলে স্নান করে, কুলকুচা করে, হাত-পা ধোয়, কাপড় কাচে । জল নানা কাজে লাগে ।’</p>
<p class="Text">পরের দিন সাতসকালে শাশুড়ি ঘুম থেকে উঠেই কুয়োর জল তুলতে আরম্ভ করল । তাই দেখে অন্য বউরা দৌড়ে এসে বলল, ‘মা ! আপনি জল তুলছেন যে ? লোকে আমাদের কী বলবে ? বাড়িতে এতগুলো বউ থাকতে আপনি কেন জল তুলবেন ?’ শাশু়িড জবাব দেয়, ‘বুড়ো হয়েছি, মরার আগে কিছু সেবা করে পুণ্য অর্জন করতে দাও । আমার পরে তোমরাই তো সব করবে ।’ এবার সব বউই জল তুলতে আরম্ভ করে দিল । কর্তামশাই দেখেন চাকরটা নিষ্কর্মা হয়ে গেছে । তাকে ছাড়িয়ে দিলেই হয় । এ কথা ছোট বউ শুনে শাশুড়ির কাছে গিয়ে বলে, ‘মা ! আমার একটা অনুরোধ আপনি শুনুন । বাবার কাছে গিয়ে বলুন— চাকরটাকে যেন না ছাড়ান । ও বেচারা সংসারী লোক এখানে করে খাচ্ছে, ওকে ছাড়িয়ে না দিয়ে বরং অন্য কাজে লাগিয়ে দিন’ । শাশুড়ি বুঝল ছোট বউয়ের বড় দয়ার শরীর ! বিচারবুদ্ধি উন্নত !</p>
<p class="Text">এদিকে ছোট বউ দেখল রান্না সবাই করছে, আটা সবাই পিষছে, জলও তুলছে । এখন কী করা যায় ? বাড়ির এঁটো বাসন মাজা-ধোয়ার জন্যে ঝি ছিল, তবু ছোট বউ এঁটো বাসন, এঁটো হাড়ির গাদা নিয়ে এক কোণে বসে সব মাজতে আরম্ভ করে দিল । ঝিটা একধারে বসে বসে দেখতে লাগল । শাশুড়ি ছুটে এসে বলে, ‘বউমা ! একি করছ ? বাসন, হাঁড়ি, সব মাজলে তোমার গয়না নষ্ট হবে, কাপড়ে দাগ লাগবে । কী লাভ হবে ?’ ছোট বউ বলল, ‘মা ! আপনি চুপ করুন ।’ শাশুড়ি বলে— ‘কী ব্যাপার বলত ?’ ছোট বউ উত্তর দেয়— ‘এঁটো কুড়নো খুব পুণ্যের কাজ । মা ! মহাভারতের কথা শোনেননি ? পাণ্ডবরা যজ্ঞ করেছিল, সেখানে তাঁরা প্রথমেই ভগবান শ্রীকৃষ্ণের পুজো করেছিল । আর শ্রীকৃষ্ণ নিজে সেই যজ্ঞে সকলের এঁটো তোলার ভার নিয়েছিলেন । যত ছোট কাজ তাতে তত বেশি মাহাত্ম্য । যদি এঁটো তোলার এত মাহাত্ম্য না হয় তবে কি ভগবান নিজে এ কাজ করতেন ?’</p>
<p class="Text">পরের দিন শাশুড়ি যত বাসন ছিল মাজতে বসে গেল । তাই দেখে ছোট বউ বলল, ‘মা ! আমার কথা শুনুন । এই বাটি, গেলাস, থালাতে তো আমারও দাবি আছে । কেননা এসবের মধ্যে আমার স্বামীরও খাওয়া এঁটো বাসন আছে । তাহলে ওগুলো আমি মাজব ।’ শাশুড়ি জবাব দেয়, ‘আগে আমার ছেলে, তারপরে তোমার স্বামী । আমিই এগুলো মাজব ।’ এইভাবে বাসন মাজা নিয়েও বাড়িতে কাড়াকাড়ি পড়ে গেল । দেখা গেল তারপর থেকে সব বউই বাসন মাজতে আরম্ভ করেছে ।</p>
<p class="Text">এবার ছোট বউ চিন্তা করতে থাকে, ‘এখন কী করব ?’ সকালে রোজ একজন চাকর এসে ঘরবাড়ি সব ঝাঁট দেয় । ছোট বউ খুব সকালে উঠে সব জায়গা ঝাঁট দিয়ে পরিষ্কার করে রেখে দিল । চাকরটা এসে দেখে সব জায়গা আগেই ঝাঁট দেওয়া হয়ে গেছে । তখন সে কী করে ? চুপচাপ বসে রইল । শাশুড়ি ছোট বউয়ের কাছে গিয়ে জিজ্ঞাসা করল, ‘বউমা ! সব ঝাঁটপাট তুমি দিয়েছ ?’ ছোট বউ মিনতি করে বলে— ‘হ্যঁা মা ! আমি দিয়েছি । আপনি চুপ করুন, কোনো কথা বলবেন না । আপনাকে বলায় আমার হাত থেকে সব কাজ চলে যাচ্ছে ।’ শাশুড়ি বলল— ‘ঝাঁট দেওয়ার কাজ তো ঝিয়ের, তা তুমি দিলে কেন ?’ ছোট বউ বলল, ‘মা আপনি রামায়ণ শুনেছেন ? বনে কত বড়-বড় মুনিঋষি ছিল, কিন্তু ভগবান রামচন্দ্র তাঁদের আশ্রমে না গিয়ে আগে শবরীর আশ্রমে গিয়েছিলেন । কারণ কী বলুন তো ? শবরী রোজ রাত্রি থাকতে উঠে বনের রাস্তা ঝাঁট দিত । পম্পা সরোবরের রাস্তা পরিষ্কার করে রাখত যাতে মুনি-ঋষিদের পায়ে একটি কাঁকরও না লাগে । তাই এ কাজে খুব পুণ্য ।’ শাশুড়ি দেখল ছোট বউ সব পুণ্য ছিনিয়ে নেবে । এবার থেকে শাশুড়ি ও সব বউ মিলে বাড়ি ঝাঁট দিতে আরম্ভ করল ।</p>
<p class="Text">যে ঘরে পরস্পরের মধ্যে প্রীতির সম্পর্ক, পরস্পরের প্রতি ভালোবাসা থাকে সে ঘরে স্বয়ং লক্ষ্মী বাস করেন । যে ঘরে কলহ, বিবাদ, হিংসা লেগে থাকে সে ঘরে রোগ, দারিদ্রতা, অশান্তি বাসা বাঁধে ।</p>
<p class="Shlok">জহাঁ সুমতি তহঁ সম্মতি নানা ।</p>
<p class="Shlok">জহাঁ কুমতি তহঁ বিপত্তি নিদানা ।।</p>
<p class="Text-Right">  (শ্রীরামচরিতমানস, সুন্দরকাণ্ড ৪০ ।৬)</p>
<p class="Text">অর্থাৎ যেখানে সুমতি সেখানে ইষ্ট । কুমতিতে আনে যত অনিষ্ট ॥</p>
<p class="Text">কর্তামশাইয়ের ব্যবসাতেও খুব আয় হতে লাগল । তিনি মনে মনে ভাবলেন যে, বাড়ির মেয়েদেরও এর কিছু অংশ দেওয়া উচিত । ওদের কিছু গয়না গড়িয়ে দিতে হবে । কর্তামশাই প্রত্যেক বউয়ের জন্যে আলাদা আলাদা গয়না গড়িয়ে এনে দিলেন । গয়না স্ত্রী-ধন । এতে স্বামীরও কোনো অধিকার থাকে না । ছোট বউ শ্বশুরের দেওয়া গয়নাগুলো নিয়ে বড় জায়ের কাছে গিয়ে বলল, ‘দিদি ! তোমার তো ছেলেমেয়ে আছে, ওদের বিয়েতে তোমাকে অনেক গয়না গড়াতে হবে । আমার এখন কোনো ছেলেমেয়ে নেই, এত গয়না দিয়ে আমি কী করব ? আমার মা-বাবা আমাকে যথেষ্ট গয়না দিয়েছে, ওগুলো আমার বাক্সে পড়ে আছে ।’ শাশুড়ি শুনে ছোট বউয়ের কাছে ছুটে এসে বলল— ‘ছোট বউ ! এ তুমি কী করছ ? তোমার শ্বশুর তো সবাইকেই গয়না গড়িয়ে দিয়েছে ।’ ছোট বউ বলল, ‘মা ! আপনি কথা বলবেন না । আপনাকে কিছু বলা মানে গোটা গ্রামে সাড়া পড়ে যাওয়া । কাজকর্ম করলে যদি পুণ্য হয়, তো দান করলে কী অধর্ম হয় ? কোনো কিছু দান করা মহাপুণ্যের কাজ ।’ বউয়ের কথা শাশুড়ির মনে গেঁথে গেল । সে কর্তার কাছে গিয়ে বলল, ‘শোনো ! আমি চাকরবাকরদের শাড়ি, ধুতি দান করতে চাই ।’ কর্তা তো বেজায় খুশি । আগে ঝি-চাকরদের কিছু দিলে গিন্নি বাধা দিত, ঝগড়া করত । শাশুড়ি সবাইকে এটা-ওটা দিতে লাগল । দেখাদেখি অন্য বউরাও লোকজনকে এটা-ওটা দান করতে আরম্ভ করে দিল । ঘরে জিনিসপত্রের ছড়াছড়ি, সে তুলনায় নেওয়ার লোক নেই ।</p>
<p class="Text">পুণ্যের দুটি দিক— নিজে কাজকর্ম করা এবং অপরকে দান করা । এই দুটি কাজ যদি একসঙ্গে করা হয় তাহলে সংসারে কলহ বিবাদ দূর হয়, শান্তি বিরাজ করে আর সংসারেও উন্নতি হয় । মেয়ের বিয়ের কথা চিন্তা করার সময় লোকে এমন ঘরেরই খোঁজ করে যেখানে মেয়ে সুখ-শান্তিতে থাকবে । ঘরে বউ আনতে গেলেও এমন ঘরেরই মেয়ে নিতে হয়, যাতে সংসারে সুখ-শান্তি আসে । সাধু মহাত্মারাও এমন ঘরে ভিক্ষা নিয়ে আনন্দ অনুভব করেন । গীতায় আছে—</p>
<p class="Shlok">যদ্যদাচরতি শ্রেষ্ঠস্তত্তদেবেতরো জনঃ । </p>
<p class="Shlok">স যৎ প্রমাণং কুরুতে লোকস্তদনুবর্ততে ॥ </p>
<p class="Text-Right">(৩ । ২১)</p>
<p class="Text">শ্রেষ্ঠ মানুষ যে যে আচরণ করেন সাধারণ মানুষ সেই সেই রকম আচরণ করে থাকে । তাঁরা যে কর্তব্য স্থির করে দেন সাধারণ মানুষ বিনা প্রশ্নে সেই কর্তব্যই পালন করে ।</p>
<p class="Text">এই শ্লোকে শ্রেষ্ঠ মানুষের আচরণের কথা বলতে গিয়ে পাঁচটি পদ দ্বারা সেটি উল্লিখিত হয়েছে— ‘যৎ’, ‘যৎ’ ও ‘তৎ’, ‘তৎ’ এবং ‘এব’ । কিন্তু প্রমাণের জন্যে কেবল দুইটি পদ—‘যৎ’ আর ‘তৎ’ ব্যবহৃত হয়েছে । এর তাৎপর্য এই যে সমাজে মানুষের আচরণের প্রভাব পড়ে পাঁচগুণ আর উপদেশের প্রভাব পড়ে দুই গুণ ।</p>
<p class="Text">ছোট বউ আচরণের দ্বারা অর্থাৎ নিজে কাজ করে দেখিয়ে দিয়েছে, শুধু কথা বা উপদেশ দেয়নি । সেজন্যে তার প্রভাব সারা বাড়ির লোকজনের উপর পড়েছে, যার জন্যে গোটা সংসারটাই বদলে গেল । শুধু তাই নয় পাড়া-পড়শিদের উপরও তার প্রভাব কম পড়েনি । তাদের সংসারও বদলে গেল । একটি পরিবারও যদি ঠিক ঠিক আদর্শ মেনে বদলে যায়, তাহলে অনেক পরিবারই এর প্রভাবে বদলে যেতে বাধ্য ।</p>


<p class="Page-Break"> </p>
<p class="Heading" id="toc_marker-8">৬. ঝগড়া-বিবাদ মেটানোর অব্যর্থ কবচ</p>
<p class="Text">এক সাধুবাবা ছিলেন । তিনি পায়ে হেঁটে এ-গ্রাম ও-গ্রাম ঘুরে ঘুরে সৎসঙ্গ করতেন । তিনি কোনো গ্রামে গেলে বেশ কিছু দিন সেখানে থেকে, সৎসঙ্গ করে তবে আবার অন্য গ্রামে যেতেন । লোকে তাঁকে খুব মান্য করত এবং তাঁর কথা শুনত । এ রকম ঘুরতে ঘুরতে বাবাজী একদিন এক গ্রামে গেছেন । তখনই সব জায়গায় প্রচার হয়ে গেল যে সাধু মহারাজ আজ গ্রামে এসেছেন । আজ অমুক জায়গায় অমুক সময়ে সৎসঙ্গ হবে । আগে-ভাগেই গ্রামের নারী-পুরুষ সকলে এসে সত্সঙ্গে উপস্থিত হল । যখন সৎসঙ্গ শেষ হল তখন এক ভদ্রমহিলা মহারাজের কাছে এসে বলল— ‘মহারাজ ! আপনি কি অমুক গ্রামে যাতায়াত করেন ?’</p>
<p class="Text">মহারাজ বললেন— ‘হ্যঁা মা ! যাই ।’</p>
<p class="Text">মহিলাটি বলল— ‘ওখানে আপনার এক শিষ্য আছে, অমুক নাম । আপনি কি তাদের ওখানে যান ?’</p>
<p class="Text">মহারাজ— ‘হ্যঁা যাই ।’</p>
<p class="Text">মহিলা— ‘এই যে আমার বউমাকে দেখছেন, এ তারই মেয়ে । এ আমার সঙ্গে দিন-রাত ঝগড়া করে আমার কোনো কথা শোনে না ।’ </p>
<p class="Text">লোকে মহারাজকে খুবই সমীহ করত । কেউ যদি অন্যায় করত তাহলে তাকে বলত, দাঁড়াও মহারাজজীকে বলে দেব । সে বেচারি বলত— ‘না ভাই ! মহারাজকে বলো না, আমি আর এরকম করব না ।’ সাধু মহারাজ কিন্তু কোনো রাজা-মহারাজার মতো শাস্তি দিতেন না । উনি প্রেমের সঙ্গে, ভালোবাসার সঙ্গে বলতেন—‘ভাই । তুমি এরকম কেন কর ?’ লোকে তাঁর কথা মান্য করত । প্রেমের শাসন বড় শাসন । রাজার শাসন তো রাজসিক, তামসিক শাসন কিন্তু সাধু-সন্ন্যাসীদের শাসন সাত্ত্বিক শাসন । মহারাজ ওই বউটিকে আদর করে কাছে ডাকলেন এবং বললেন— ‘মা ! তুমি শাশুড়ির সঙ্গে ঝগড়া কর ?’ মহারাজের কথা শুনে বউটির চোখ দিয়ে ঝর ঝর করে জল পড়তে আরম্ভ করে দিল । যখন এই মেয়েটি ছোট ছিল তখন মহারাজের সামনে খেলে বেড়াত । এখন বড় হয়েছে, বিয়ে হয়েছে, শ্বশুরঘরে এসেছে । বাবা, দাদার মতো তারও মহারাজের প্রতি খুব শ্রদ্ধা ছিল । এখন মহারাজের কাছে তার সম্বন্ধে নালিশ শুনে খুব লজ্জা পেয়ে কান্নাকাটি জুড়ে দিয়েছে । মহারাজ তাকে সস্নেহে আশ্বাস দেওয়ায় সে বলতে লাগল—‘মহারাজ আমি দোষ করি না, শাশুড়িকে কোনো কটু কথাও বলি না, তৱু আমার কাজ তার একদম পছন্দ হয় না । আমি কী করব ? শাশুড়ি বিনা দোষেই আমার সঙ্গে ঝগড়া করেন ।’ </p>
<p class="Text">বউ বলছে শাশুড়ি ঝগড়া করে, আর শাশুড়ি বলছে বউ ঝগড়া করে । ঝগড়া হলে তো অন্ততন্ দুজন চাই, একলা ঝগড়া হয় না । আবার দুজনে যখন ঝগড়া করে তখন একজন বলে, ও ঝগড়া করছে, তো আর একজন বলে, ওই তো ঝগড়া করছে । নিজের দোষ কেউ নিজে দেখতে পায় না । </p>
<p class="Text">যাই হোক মহারাজ বললেন— ‘বেটি ! তুমি ভয় পেয়ো না । আমি এমন একটা কবচ তোমাকে তৈরি করে দেব, দেখবে আর ঝগড়া হবে না ।’ বউটির দেওর সেখানে দাঁড়িয়েছিল । তাকে মহারাজ একটুকরো কাগজ, একটা কলম, একটা দোয়াত আর একটা তামার মাদুলি আনতে বললেন । ছেলেটি দৌড়ে গিয়ে চারটি জিনিসই এনে দিল । মহারাজ টুকরো কাগজটিতে কিছু লিখে মাদুলির ভিতর ভরে দিয়ে মাদুলির মুখটা বন্ধ করে দিলেন । মাদুলিটি বউকে দিয়ে তিনি বললেন— ‘মা ! এই কবচটা তোমার হাতে বেঁধে নাও, তাহলে তোমার ঘরের ঝগড়া মিটে যাবে । তবে তোমাকে আমি যা যা বলব তা কিন্তু ঠিক ঠিক পালন করতে হবে ।’</p>
<p class="Text">বউটি বলল— ‘হ্যঁা মহারাজ ! আপনি যা বলবেন আমি তাই করব ।’</p>
<p class="Text">মহারাজ বললেন— ‘দুটি কথা মনে রাখবে । এক, শাশুড়ি যদি কিছু বলে মুখে মুখে জবাব দেবে না । আর দুই, শাশুড়ি যে কাজ করতে বলবে ঝটপট তা করে দেবে । এই দুটো কথা যদি পালন করতে পার তবে এই যন্ত্র ঠিকমতো কাজ করবে ।’ </p>
<p class="Text">বউটি বলল— ‘মহারাজ ! কতদিন এ রকম করতে হবে ?’</p>
<p class="Text">মহারাজ বললেন— ‘কম সে কম বারো মাস পালন করতে পারলেই সব ঠিক হয়ে যাবে । আর যদি কোনো দিন ভুল হয়ে যায় তবে ওই দিন থেকে ফের বারো মাস গুণে যেতে হবে । ওর আগে যতদিন হয়েছে সে সব গুনতির মধ্যে আসবে না ।’</p>
<p class="Text">বউ বলল— ‘ঠিক আছে, আপনি যা বললেন তাই করব ।’</p>
<p class="Text">বউ হাতে কবচ বেঁধে নিল । মহারাজও তারপর ওই গ্রামে চার-পাঁচদিন থেকে, সৎসঙ্গ করে অন্য গ্রামে চলে গেলেন । তাঁর এমন কোনো বাঁধাধরা নিয়ম ছিল না যে, এতদিন এই গ্রামে থাকবেন । আমাদের দেশে আগে এরকম সাধু-সন্ন্যাসীদের আসা-যাওয়া, সৎসঙ্গ করার চলন ছিল । লোকেও তাঁদের দেওয়া ধর্মের উপদেশ মেনে চলত । তাঁদের উপদেশে লোকেরা খুব প্রভাবিত হত । সাধু-সন্ন্যাসীদের লোকে খুব শ্রদ্ধার চোখে দেখত । গ্রামে শান্তি বিরাজ করত ।</p>
<p class="Text">বউটি তো মহারাজের দেওয়া আদেশ পালন করতে লেগে গেল । শাশুড়ি কোনো কাজের কথা বললেই বউটি নম্রভাবে সামনে দাঁড়াত, আর শাশুড়িকে বাড়তি একটি কথাও বলত না । শাশুড়ি মনে মনে ভাবল মহারাজের যন্ত্র ম্যাজিকের মতো কাজ করেছে । ঘরে শান্তি ফিরে এসেছে । বাড়ির লোকেরাও খুশি । শাশুড়ি-বউ এখন খুব ভাব-ভালোবাসার সঙ্গে বাস করতে লাগল । বউ শাশুড়ির কথা শোনে বলে শাশুড়ি তাকে নিজের মেয়ের থেকেও বেশি ভালবাসতে থাকে । মেয়ে তো অল্পদিন ঘরে থাকে, পরে শ্বশুরবাড়ি চলে যায় । কিন্তু বউ সর্বদাই কাছে থাকে । খিটিমিটি তো তখনই বাধে, যখন বউ শাশুড়ির কথায় কান দেয় না, কাজ বললে করে না ।</p>
<p class="Text">বেশ কিছুদিন পর মহারাজ আবার ফিরে সেই গ্রামে এসেছেন । এসেই বউটির শাশুড়িকে জিজ্ঞাসা করলেন— ‘মা ! এখন ঠিক হয়ে গেছে তো ?’ শাশুড়িটি বলল্ ‘মহারাজ ! আপনার দয়ায় সব ঠিক হয়ে গেছে । বউ আমার একেবারেই বদলে গেছে ।’ বউটিকে যখন জিজ্ঞাসা করা হল, বউ বলল—‘মহারাজ ! একদিন আমার ভুল হয়ে গিয়েছিল ।’ সাধু বললেন—‘বেটি ! ওইদিন থেকে আবার বারো মাস গুনতে হবে । আগের দিনগুলো গুনতির মধ্যে ধরা যাবে না । দেখেছ তো উপবাসের দিন একদানা অন্ন খেলেও ব্রত ভঙ্গ হয় ?’ বউ বলল— ‘ঠিক আছে মহারাজ ! এবার থেকে মনে রাখব ।’ এইভাবে দেড়-দু’বছর পর তার বারো মাস পূর্ণ হল । শাশুড়ি বউ-এ এখন খুব ভাব ।</p>
<p class="Text">দু’-আড়াই বছর পর মহারাজ আবার একদিন ওই গ্রামে এসেছেন এবং তাদের সঙ্গে দেখা করে বললেন— ‘একদিন আমি তোমাদের ঘরে খাব ।’ বাড়ির সকলেই খুব খুশি । মহারাজ খুব ত্যাগীপুরুষ ছিলেন । দু’-চার ঘরে ভিক্ষা করে খেতেন । কাপড় ছিঁড়ে গেলে যদি কেউ আগ্রহ করে দিত তবে তিনি নিতেন । টাকা-পয়সার কোনো কারবারই তাঁর কাছে ছিল না । যেদিন মহারাজ তাদের ঘরে ভিক্ষার জন্যে এলেন সেদিন সেখানে বহু লোকের সমাগম হল । কারণ, আজ এখানে সৎসঙ্গ হবে । সবাই সৎসঙ্গ শুনবে । মহারাজ ভিক্ষা নিলেন এবং সবাইকে সত্কথা শোনালেন । </p>
<p class="Text">সব লোক চলে গেলে ঘরের মালিক মহারাজের কাছে এসে বসল । মহারাজ আদেশ করলেন—‘আমি যে কবচটা তৈরি করে দিয়েছিলাম সেটা নিয়ে এসো ।’ বউমা কবচটা এনে মহারাজের সামনে খুলে রাখল । মহারাজ বললেন— ‘এটা খুলে এর ভিতরের কাগজটা পড়ে দেখো, এতে কী আছে ।’ বাড়ির লোকেরা মাদুলির ভিতর থেকে কাগজটি বার করে পড়ে দেখল —ওতে লেখা আছে— ‘শাশুড়ি-বউ যদি এক মত তবে, সাধুবাবা কী করবে ? আর শাশুড়ি-বউ যদি দ্বিমত, তাহলেই বা সাধুবাবা কী করবে ?’ মহারাজ বললেন—‘শাশুড়ি-বউ যদি শান্তিতে বসবাস করে, তবে আমাকে কীসের প্রয়োজন, আর যদি পরস্পর ঝগড়াই করে তবেই বা আমি কী করব ? এসবের তাৎপর্য হল তোমরা শান্তিতে বাস করো । শক্তি এই কবচের নেই । আসলে শক্তি নিহিত রয়েছে প্রতিবাদ না করে কথা অনুসারে কাজ করার মধ্যে । দেখবে অনেকে তন্ত্র-মন্ত্রের কথা বলে । বলে, আমি সাধনসিদ্ধ । আমি তোমার এই করে দেব, ওই করে দেব, ভয়ের কিছু নেই । এইসব অনেক কিছু । সেইজন্য তোমাদের সামনেই মাদুলি খুলে দেখিয়ে দিলাম । তন্ত্র-মন্ত্র আমি জানি না । কিন্তু তোমাদের যাতে আমার কথায় বিশ্বাস হয় তাই ওই যন্ত্র তৈরি করে দিয়েছিলাম । </p>
<p class="Text">বড়দের মুখের সামনে কোনো জবাব দেবে না এবং তাঁরা যেমন বলবেন সেটি পালন করবে । এই দু’টি জিনিস যদি সবাই পালন করে তবে ইহলোক পরলোক উভয় স্থানেই তাদের মঙ্গল হবে । শাশুড়ি যদি বলে বউমা ! এই কাজটা করো, আর যদি তুমি মনে কর যে তাতে ক্ষতি হবে, তবে হাতজোড় করে তার সামনে দাঁড়িয়ে থাক । সে যখন বলবে দাঁড়িয়ে কেন ? তখন তুমি বলবে, আপনার কাজ আমি করে দিচ্ছি কিন্তু এতে ক্ষতি হবে । তাতেও যদি শাশুড়ি বলে, না না, এটা করতেই হবে, তখন সেটা করে দাও । যদি কাজ করতে গিয়ে লোকসান হয়, তাহলেও মুখে বলবে না যে, ‘আমি তো আগেই বলেছিলাম এই কাজ করলে ভালো হবে না’— এভাবে বাহাদুরি কুড়োবে না । খুব নম্রভাবে, সহজ এবং অভিমান না রেখে বলবে । মহারাজের কথায় সকলেই খুব প্রভাবিত হল ।</p>
<p class="Text">সকল ভাই-বোনদের কাছে অনুরোধ, আপনারা এই যন্ত্র ধারণ করে নিন যে, কেউ বড়দের মুখের উপর কিছু বলবেন না, তাঁদেরকে তিরস্কার, অপমান, অবহেলা করবেন না তাঁরা যেমন আদেশ করবেন, পালন করবেন । তাহলে আপনাদের ঘরেও সুখ-শান্তি-আনন্দ বিরাজ করবে ।</p>


<p class="Page-Break"> </p>
<p class="Heading" id="toc_marker-9">৭. ধনীকে শিক্ষা</p>
<p class="Text">কোনো এক নগরে একজন খুব ধনী লোক বাস করত । সে প্রতিদিন খুব ভোরে উঠে নদীতে স্নান করে নিত্য-নিয়ম পূজা-পাঠ ইত্যাদি পালন করত । একদিন এক সাধু মহাপুরুষ ঘুরতে ঘুরতে ওই নদীর ঘাটে এসে বসেছিলেন । তখন সেই ধনী লোকটিও স্নান করতে ঘাটে এসেছে দেখে সাধু সম্ভাষণ করলেন—‘বড়বাৱু ! হরে কৃষ্ণ !’ সে কোনো সাড়া দিল না । সাধুজী ফের বললেন—‘বড়বাৱু ! হরে কৃষ্ণ !’ এরকম দু’তিনবার বলার পরও ভদ্রলোক মনে করল এ বোধহয় ভিখারি । ভিক্ষা চাইছে । সেজন্যে বলে ওঠে— ‘এ ! যান্, যান্ ! চল এখান থেকে ।’ সাধু দেখলেন এর অহংকার খুব বেড়ে গেছে । ভগবানের নাম করতে পর্যন্ত গায়ে বাজে । আমি তো ভগবানের নাম করছি আর এ লোকটা বলছে ‘যান্ যান্’ । আমাকে তাড়িয়ে দিচ্ছে ! </p>
<p class="Text">ধনীদের এ রকম অহংকার থাকে । তারা ভাবে সকলেই প্রার্থী । যদি কিছু চেয়ে বসে । সেজন্য ধনীরা সবাইকে ভয়ে এড়িয়ে যায় । ওদের গরিব, সাধু, ব্রাহ্মণ, রাজা, চোর, ডাকাত সবার থেকেই ভয় । এমনকি নিজের ছেলেমেয়ে, নাতি-নাতনি প্রভৃতি সকলের ভয়েই ধনীরা শঙ্কিত থাকে ।</p>
<p class="Text">সাধুবাবা চিন্তা করলেন একে একটু শিক্ষা দিতে হবে । সঙ্গে সঙ্গে তিনি সেই ধনিব্যক্তির মায়ারূপ ধারণ করলেন । আর অবিকল সেরূপ সেজে তার বাড়িতে চলে গেলেন । দারোয়ান তাকে দেখে বলল— ‘হুজুর ! আজ আপনি এত তাড়াতাড়ি ফিরে এলেন ?’ সে বলল— ‘নদীর ঘাটে একজন বহুরূপীকে দেখলাম, ঠিক আমার মতো দেখতে । আমি ভাবলাম লোকটা যদি বাড়িতে এসে কোনো ঝামেলা করে তাই তাড়াতাড়ি চলে এলাম । তুই সতর্ক হয়ে থাকিস, বহুরূপী বাড়িতে এলে ঢুকতে দিবি না ।’</p>
<p class="Text">বড়লোকটি যেমন প্রতিদিন বাড়ি ফিরে নিত্যকর্ম পালন করে বাবাজী সে রকমভাবে জপ-ধ্যান আদি করতে লাগলেন । এদিকে সেই ব্যক্তি যখন অন্য দিনের মতো ভিজে কাপড়সহ ফিরল তখন দারোয়ান তাকে বাধা দিয়ে বলল— ‘কোথায় যাচ্ছ ? এখান থেকে দূর হও ।’ সেই ব্যক্তি বলল— ‘তুই গাঁজা-টাজা খেয়েছিস নাকি ? কী ব্যাপার ? তুই আমার চাকর হয়ে মনিবগিরি দেখাচ্ছিস ?’ দারোয়ানটা বলল— ‘পালাও এখান থেকে, নইলে মজা দেখিয়ে ছাড়ব ।’ সেই বড় লোকটি ছেলেকে ডেকে বলল—‘আজ এর হয়েছে কী ? ভিতরে যেতে দিচ্ছে না ?’ তার ছেলেও বলল—‘বাইরে যাও ! বাইরে যাও ! ভিতরে ঢোকার চেষ্টা করো না ।’ ভদ্রলোক দেখল মহামুশকিল । কেউ তাকে বাড়ির ভিতরে যেতে দিচ্ছে না । </p>
<p class="Text">বেচারা খানিক এধার-ওধার ঘোরাঘুরি করে ভাবল, নাঃ, অন্য কোথাও না গিয়ে সোজা রাজার কাছে যাওয়া যাক । অতঃপর সে রাজার কাছে উপস্থিত হল । ওই ব্যক্তি রাজদরবারে একজন বেশ মান্যগণ্য ব্যক্তি হিসেবে পরিচিত । রাজা তাঁকে আজ এই অবস্থায় দেখে বললেন— ‘আজ কী ব্যাপার ? ভিজে কাপড়ে এখানে এলেন যে ?’ সেই ব্যক্তিটি তখন বলল—‘আর কী ? মহারাজ ! বহুরূপী সেজে একজন আমার ঘরে ঢুকে পড়েছে, আর আমাকে তাড়িয়ে দিয়েছে ।’</p>
<p class="Text">একথা শুনে রাজা অবাক হলেন । তিনি তাঁর লোকজনদের বললেন—‘গিয়ে দেখতো কী ব্যাপার ।’ রাজার পেয়াদা তার বাড়িতে গেল । বাড়ির লোকজন তাদের বলল, ‘ওই লোকটা সত্যি সত্যি নকল, বহুরূপী । আমাদের মনিব তো ঘরেই রয়েছেন ।’ রাজাকে গিয়ে তারা বলল—‘সে তো ঘরে সশরীরে বিরাজ করছে ।’ রাজা বললেন—‘তাকে ডেকে আন ! তাকে গিয়ে বল, যে রাজামশাই ডাকছেন ।’ খবর দিতেই বড়লোকবেশী সাধুপুরুষ তখন চার ঘোড়ার গাড়িতে চেপে সাজপোশাক পরে, যেমন আগে ওই ব্যক্তি দরবারে আসত সেইভাবে রাজার কাছে হাজির হলেন এবং বললেন—‘অন্নদাতা ! অধমকে কেন ডেকে পাঠিয়েছেন ?’</p>
<p class="Text">রাজা দেখে চমকে গেলেন । দেখেন, দুজনই একরকম । কী করে আসল ব্যক্তিকে চেনা যাবে । মন্ত্রীদের জিজ্ঞাসা করলেন । তারাও বলল—‘মহারাজ ! আসল ব্যক্তিকে তো চেনা যাচ্ছে না ।’ তখন রাজা জিজ্ঞাসা করলেন—‘আপনাদের মধ্যে কে আসল আর কে নকল বলুন ।’ দুজনের কাছ থেকে একই উত্তর এল— ‘হুজুর আপনি পরীক্ষা করে নিন ।’ ধনী ব্যক্তির রূপে উপস্থিত সাধু বললেন— ‘হিসেবের খাতাপত্র নিয়ে আসুন । খাতায় যা যা লেখা আছে বলে দিচ্ছি । খাতাপত্র সব আনা হল । তিনি খাতা না দেখেই বলে দিলেন কোন কোন বছরে কোন কোন খাতে কত খরচ হয়েছিল, ওই খাতায় অমুক জায়গায় এই লেখা আছে । একেবারে সব হুবহু মিলে গেল । আসল ব্যক্তিটি হাঁ করে চেয়ে দেখতে লাগল । তার এত সব মনে নেই । সবার সামনে প্রমাণ হয়ে গেল আসল জনই নকল । রাজা বললেন, ‘এই লোকটিকে কয়েদ করো ।’ পরে সাধুবাবার অনুরোধে তাকে ছেড়ে দেওয়া হল ।</p>
<p class="Text">পরের দিন সেই লোকটি যথারীতি নদীতে স্নান করতে গেছে ! সে দেখে, সেই সাধুবাবা সেখানে বসে আছে । ধনী ব্যক্তিকে দেখে সাধুবাবা বললেন—‘হরে কৃষ্ণ !’ একথা শুনেই তার চোখ খুলে গেল, সবই এই মহাত্মার কাজ ! সাধুবাবা বললেন—‘তুমি ঈশ্বরের নাম জপ করো । অন্যকে অপমান, গালাগালি করো না । ধনের অহংকার ত্যাগ করো ।’ ধনী ব্যক্তিটি তখন মাথা নিচু করে চুপচাপ নিজের বাড়ি চলে গেল ।</p>


<p class="Page-Break"> </p>
<p class="Heading" id="toc_marker-10">৮. পাপের বাপ</p>
<p class="Text">একজন নামকরা পণ্ডিত ছিলেন । তিনি কাশী থেকে পড়াশোনা শেষে বিয়ে করে সংসার পাতেন । দিনকাল ভালোই কাটছিল । একদিন তাঁর স্ত্রী তাকে প্রশ্ন করল—‘পণ্ডিতমশাই ! বলুন তো পাপের বাপ কে ?’ পণ্ডিত পুঁথিপত্র খুলে বসলেন, কিন্তু পাতি পাতি করে খুঁজেও কোথাও পেলেন না, পাপের বাপ কে ? তাঁর খুব লজ্জা হল । স্ত্রী জিজ্ঞাসা করছে পাপের বাপ কে ? আর এত বড় পণ্ডিত হয়ে, এত লেখাপড়া করে, আমি বলতে পারলাম না, পাপের বাপ কে ? তিনি আবার কাশী যেতে মনস্থ করলেন । ভাবলেন কাশী গিয়ে সব আর একবার ভালোভাবে জেনে আসতে হবে । পথে এক বেশ্যার সঙ্গে পণ্ডিতের দেখা হয়ে গেল । বেশ্যাটি শুনেছিল পণ্ডিত কাশী থেকে বিস্তর পড়াশুনা করে এসেছেন । সে পণ্ডিতকে জিজ্ঞাসা করল—‘পণ্ডিতজী কোথায় যাচ্ছেন ?’ পণ্ডিত বলল— ‘আমি কাশী যাচ্ছি ।’ বেশ্যা বলল—‘কেন, কাশী যাচ্ছেন কেন ? আপনি তো কাশী থেকে পড়াশোনা করেই এসেছেন ?’ পণ্ডিত বলল—‘কী করব বল ? বাড়িতে আমার স্ত্রী আমাকে প্রশ্ন করেছে, পাপের বাপ কে ? আমি তার জবাব দিতে পারিনি । তাই আবার পড়াশোনা করে দেখব পাপের বাপ কে ?’ বেশ্যাটি বলল—‘আপনি ওখানে কেন যাচ্ছেন ? এ তো আমিই বলে দিতে পারি ।’ ‘খুব ভাল কথা, তাহলে আর অত দূর যেতে হয় না’, পণ্ডিত বললেন । বেশ্যাটি বলল—‘আপনি বাড়ি চলে যান । আপনাকে পাপের বাপ কে, আমি বলে দেব ।’ পণ্ডিত বাড়ি ফিরে গেলেন ।</p>
<p class="Text">অমাবস্যার একদিন আগে বেশ্যাটি পণ্ডিতের বাড়িতে এল । একশো টাকার একখানি নোট সে পণ্ডিতের সামনে রেখে বলল—‘মহারাজ ! আপনি কাল আমার ঘরে ভোজন করবেন ।’ পণ্ডিত বললেন—‘ঠিক আছে ।’ পরদিন পণ্ডিতজীর রান্নার জন্যে সব জিনিসপত্র জোগাড় হয়ে গেছে । আর পণ্ডিতজীও এসে গেছেন । পণ্ডিত নিজের হাতে রান্না করার জন্যে এগিয়ে গেলেন । তখন বেশ্যাটি বলল— ‘পণ্ডিতমশায়, আপনি তো নিজে রান্না করে খান, অন্য কারো রান্না খান না । আজ আমি রান্না করে দিচ্ছি, আপনি খেয়ে দেখুন ।’ এই বলে সে আরো একশো টাকার একটি নোট পণ্ডিতজীকে দিল । পণ্ডিত ভাবলেন আমি যদি অন্য লোকের হাতের রান্না খাই, তবে আর কী ক্ষতি ? এই ভেবে রাজী হয়ে গেলেন । এবার রান্নাবান্না করে পণ্ডিতজীর সামনে পরিবেশন করা হল । আরো একশো টাকার একটি নোট পণ্ডিতের সামনে রেখে প্রণাম করে বেশ্যাটি বলল—‘মহারাজ ! আপনি যখন আমার হাতের রান্না খাচ্ছেনই তখন একটু দয়া করুন, আমি নিজের হাতে আপনাকে খাইয়ে দিই । হাত তো সেই একই, এই হাতেই তো রান্না করা হয়েছে । দয়া করে আমার হাতে আজ খান ।’ পণ্ডিত তার এ কথায়ও রাজী হয়ে গেলেন । এবার খাবারের গ্রাস নিয়ে পণ্ডিতের মুখের সামনে ধরার সঙ্গে সঙ্গে যেই না পণ্ডিত হাঁ করেছেন, অমনি তাঁর মুখে এক থাপ্পড় কষিয়ে বেশ্যাটি বলে ওঠে—‘এখনও জ্ঞান হল না মূর্খ পণ্ডিত ! খবরদার ! আপনি আমার ঘরের অন্ন ছোঁবেন না । ব্রাহ্মণের ধর্ম আমি নষ্ট করতে চাই না । আমি এত সব করলাম শুধু পাপের বাপ কে তাই জানাবার জন্য ।’ টাকা যেমন যেমন পকেটে আসছে তেমন তেমনই আচার-বিচারের তিলাঞ্জলি হচ্ছে ।</p>
<p class="Text">এতে কী সিদ্ধান্তে আসা গেল ? পাপের বাপ কে ? টাকার লোভ । ‘<span class="char-style-override-1">ত্রিবিধং নরকস্যেদং দ্বারং নাশনমাত্মনঃ ।</span>’ (গীতা ১৩ ।২১) । কাম, ক্রোধ, আর লোভ— এই তিন রিপু হল নরকের উন্মুক্ত দ্বার ।</p>
<p class="Shlok">‘পর উপদেশ কুশল বহুতেরে ।</p>
<p class="Shlok">জে আচরহিঁ তে নর ন ঘনেরে ।’ </p>
<p class="Text-Right"> (শ্রীরামচরিতমানস, লঙ্কাকাণ্ড ৭৮ ।১)</p>
<p class="Text">অপরকে উপদেশ দেবার বেলায় লোক খুব পটু কিন্তু সেই উপদেশ নিজে মেনে চলতে খুব কম লোকই পারে । মানুষ চিন্তা করে না কি করা উচিত আর কি করা উচিত নয় । অপরকে বোঝানোর বেলায় মহাপণ্ডিত কিন্তু নিজের ক্ষেত্রে পণ্ডিতগিরি সব ভুলে যায় ।</p>
<p class="Shlok"> পরোপদেশবেলায়াং শিষ্টাঃ সর্বে ভবন্তি হি ।</p>
<p class="Shlok"> বিস্মরন্তীহ শিষ্টত্বং স্বকাের্য সমুপস্থিতে ॥</p>
<p class="Text">অপরকে উপদেশ দেবার বেলায় যে পাণ্ডিত্য সে পাণ্ডিত্য যদি নিজের বেলাতেও প্রয়োগ করা হয় তাতেই তো বাহাদুরি ! মানুষ উচিত-অনুচিত জানে না, তা হয় সেই জানাকে বাস্তবায়িত করাতেই তো বাহাদুরি ।</p>


<p class="Page-Break"> </p>
<p class="Heading" id="toc_marker-11">৯. বিশুদ্ধ হরিকথা</p>
<p class="Text">মহারাষ্ট্রের স্বনামধন্য গুরু রামদাস বাবা একজন উচ্চকোটির সাধুপুরুষ ছিলেন । তাঁর সম্বন্ধে একটি ঘটনা প্রচলিত আছে । তিনি ছিলেন মহাবীর হনুমানের পরম ভক্ত । তিনি হনুমানজীকে প্রায়ই দর্শন করতেন । একবার তিনি হনুমানজীকে বললেন— ‘মহারাজ ! আপনি যেমন আমাকে দর্শন দিচ্ছেন সে রকম একবার সকলকে দর্শন দিন ।’ হনুমানজী বললেন— ‘ঠিক আছে, তুমি সকলকে এক জায়গায় জড়ো করো, আমি দর্শন দেব ।’ বাবাজী বললেন—‘আমি সব লোককে হরিনামের মাধ্যমে জড়ো করে দেব ।’ হনুমানজী বললেন—‘বিশুদ্ধ হরিকথায় আমি আসব ।’ বাবাজী মহারাজ বললেন—‘তাই হবে । বিশুদ্ধ হরিকথাই আমি গাইব ।’</p>
<p class="Text">সাধু রামদাস বাবা ছিলেন শিবাজীর গুরু অর্থাৎ রাজগুরু, তাই তাঁর প্রভাব ছিল অপরিসীম । তিনি যেখানেই যেতেন হাজারে হাজারে লোক জমায়েত হত । উনি কোনও জায়গায় হরিনাম করতে আরম্ভ করলে লোকে তাদের সব কাজ ভুলে জড়ো হত । ভক্ত রামদাস নগরে গিয়ে বললেন—‘আজ রাত্রে নগরের বাইরে অমুক জায়গায় হরিনাম হবে তোমরা সকলে উপস্থিত থেকো ।’ এ সংবাদ ছড়িয়ে পড়তেই আসর তৈরির তোড়জোড় আরম্ভ হল । সতরঞ্চি বিছানো হল, সামিয়ানা টাঙানো হল । বাজাবার লোকজনও যথাসময়ে হাজির হল । প্রচুর লোক সমাগম হল । যথাসময়ে কীর্তন আরম্ভ হল । রামদাস বাবা মধুর সুরে হরিনাম গাইতে লাগলেন, আর গানের মাঝে মাঝে ভগবানের লীলাকথা পরিবেশন করতে লাগলেন । কিছুক্ষণ পর তিনি কীর্তনে এমন মেতে উঠলেন যে আর লীলাকথা না বলে শুধু কীর্তন করতে লাগলেন । কীর্তন করতে করতে তিনি মাতোয়ারা হয়ে পাগলের মতো নাচতে লাগলেন । অনেকক্ষণ এরকম চলার পর লোকে বলাবলি করতে লাগল ‘কই, বাবা তো ভগবৎকথা কিছু শোনাচ্ছেন না । এখন তো দেখছি কীর্তনেই মেতে উঠেছেন ।’ শ্রোতাদের ভিতরে আসল ভক্তিভাব তো নেই । তারা মনে মনে ভাবতে লাগল, এ কীর্তন তো ঘরে বসেই শোনা যায়, তবে আর এখানে এতক্ষণ বসে কী হবে ? এসব বলতে বলতে তারা উঠে চলে যেতে লাগল । দেখতে দেখতে আসর ফাঁকা হয়ে গেল । বাদ্যকররাও ক্লান্ত হয়ে উঠে গেল । রামদাস বাবা তো চোখ বন্ধ করে আপন ভাবে বিভোর হয়ে নেচে নেচে নামকীর্তন করে চলেছেন । তিনি হনুমানজীকে কথা দিয়েছিলেন, বিশুদ্ধ হরিনাম গাইবেন । তাই তিনি গেয়ে চলেছেন । এখন শুধু সতরঞ্চিওয়ালারা বসে আছে । তারা পড়েছে মহাফাঁপরে । বাবা তো পাগল হয়ে নাচছেন, সতরঞ্চি উঠিয়ে নেবে কী করে । শেষে তারাও এক ফন্দি অাঁটল । রামদাস বাবা যখন নাচতে নাচতে ওধার থেকে এধারে আসছেন তখন তারাও ওধারকার সতরঞ্চি গুটিয়ে নিচ্ছে, আবার যখন এধার থেকে ওধারে যাচ্ছেন তখন এধারকার সতরঞ্চি গুটিয়ে নিচ্ছে । এভাবে গোটা সতরঞ্চিটা গোটানো হয়ে গেলে তারাও চলে গেল । এভাবে যখন সব লোক একে একে চলে গেল তখন হনুমানজী রামদাসবাবাকে দর্শন দিলেন । বাবাজী হনুমানজীকে সাষ্টাঙ্গে প্রণাম করে বললেন—‘মহারাজ ! সবাইকে একবার দর্শন দিন ।’ তখন হনুমানজী হেসে বললেন— ‘কাকে দর্শন দেব, কেউ তো নেই !’ বাবাজী চেয়ে দেখেন সত্যি, তখন সেখানে তিনি ছাড়া আর কেউ নেই ।</p>
<p class="Text">এভাবে গদ্গদ হয়ে ভগবানের নাম করলে ভগবানের দর্শনলাভ হয়, আর নামই হল বিশুদ্ধ ‘হরিনাম’, বিশুদ্ধ ‘হরিকথা’ ।</p>


<p class="Page-Break"> </p>
<p class="Heading" id="toc_marker-12">১০. ঘোড়া জেদ ধরল</p>
<p class="Text">মহাপুরুষদের আমাদের প্রতি খুবই খেয়াল থাকে যেমন মা সন্তানকে সর্বদা খেয়ালে রাখে, সন্তানের ক্ষিদে লাগলেই মা নিজেই সন্তানের কাছে ছুটে আসে । সেইরকম সাধুমহাত্মাগণও প্রকৃত প্রেমী ভক্তের কাছে ছুটে না এসে পারেন না । এ বিষয়ে একটি ঘটনা বলছি—</p>
<p class="Text">জনৈক গৃহস্থ ছিলেন খুব উচ্চকোটির জ্ঞানীপুরুষ । তিনি সংসারী হয়েও ছিলেন জীবন্মুক্ত পুরুষ । একদিন তিনি নিজের ঘোড়ায় চেপে কোনো এক গ্রামে যাচ্ছিলেন । চলতে চলতে হঠাৎ ঘোড়াটা উল্টোপথে চলতে আরম্ভ করল । তিনি তাকে ঘোরাবার জন্যে বহু চেষ্টা করলেন কিন্তু ঘোড়া বারে বারে সেই পথই ধরছে । তিনি ভাবলেন কী ব্যাপার ! শেষে ভাবলেন যখন ঘোড়াটি এই দিকেই যেতে চাইছে, তাই হোক । যেতে যেতে ঘোড়াটি একটা বাড়ির সামনে দাঁড়িয়ে পড়ল । অনেক বেলা হয়ে গিয়েছিল । সামনেই একটি ঘরের দরজা খোলা ছিল । তিনি ঘোড়া থেকে নেমে গৃহকর্তাকে আওয়াজ দিলেন । সেখানে বাস করতেন জনৈক উচ্চ শ্রেণীর ভক্ত । তিনি এই মহাপুরুষকে দেখে খুব খুশি । দুজন দুজনকে আগে থেকেই জানতেন । তিনি অনেকবার ভেবে ছিলেন ওই মহাপুরুষের সঙ্গে দেখা করবেন । আজ ঈশ্বর কৃপা করে স্বতঃই ব্যবস্থা করে দিয়েছেন । তিনি মহাপুরুষকে যথোচিত সেবা করলেন । সৎসঙ্গ সম্বন্ধেও দুজনের অনেক কথা হল । তিনি সাধনভজন সম্বন্ধে যা যা জিজ্ঞাসা করলেন মহাপুরুষ সে সবের খুব সুন্দর সমাধান করে দিলেন । যাবার সময় হল । মহাপুরুষ তাকে বললেন—‘ভাই ! আমার ঠিকানা দিয়ে গেলাম যদি সাধন বিষয়ে কোনো প্রশ্ন দেখা দেয় তবে আমার কাছে চলে এসো । কিংবা আমাকে খবর পাঠিও আমি নিজেই চলে আসব ।’ সজ্জন ভদ্রলোক জিজ্ঞাসা করলেন—‘প্রভু ! আজকে কে আপনাকে খবর দিয়েছিল যে আপনি আমার ঘরে এলেন ?’ মহাপুরুষ বললেন—‘আমার ঘোড়াটা জেদ ধরেছিল, তাই এখানে এসে উপস্থিত হয়েছে ।’ তখন ওই সজ্জন ব্যক্তিটি বললেন—‘প্রভু ! পুনরায় আবার যেদিন আপনার ঘোড়া জেদ ধরবে তখন চলে আসবেন ।’</p>
<p class="Text">এই ঘটনার তাৎপর্য এই যে, যখন সাধকের মনে সত্যিকারের জিজ্ঞাসার উদয় হয়, তখন সাধু মহাপুরুষদের হৃদয় নাড়া দেয় । শুধুমাত্র সন্ত মহাত্মাদের কাছে নয়, সত্যিকারের ডাক ভগবানের কানেও দ্রুত পেঁছে যায় । আর তখন তিনি কোনো না কোনো মহাত্মার সঙ্গে আমাদের যোগাযোগ করিয়ে দেন ।</p>


<p class="Page-Break"> </p>
<p class="Heading" id="toc_marker-13">১১. সৎসঙ্গের প্রভাব</p>
<p class="Text">এক গভীর জঙ্গলে একদল ডাকাতের একটা আস্তানা ছিল । ডাকাতদের যে বুড়ো সর্দার ছিল, সে সবাইকে বলত, ‘ভাই সব ! যেখানে সৎসঙ্গের কথা হবে সেখানে কোনো দিন যেও না । তাহলে তোমাদের কাজ পণ্ড হয়ে যাবে । কোথাও গিয়ে যদি দেখ সেখানে সৎসঙ্গ হচ্ছে, তাহলে আচ্ছা করে কান দুটো গামছা দিয়ে চেপে বেঁধে নেবে । কোনোক্রমেই যেন সৎসঙ্গের কথা কানে না ঢোকে ।’ ডাকাতরা এই রকম শিক্ষাই পেয়েছিল । একদিন তার দলের এক ডাকাত কোথায় যেন যাচ্ছিল । রাস্তার এক জায়গায় গিয়ে সে দেখল সৎসঙ্গের কথা হচ্ছে । গন্তব্যে যাওয়ার ওইটিই একমাত্র রাস্তা ছিল । কাজেই ডাকাতটি তার কানদুটো দু’হাতে চেপে ধরে তাড়াতাড়ি জায়গাটা পেরিয়ে যেতে চাইল । হঠাৎ তার পায়ে একটা কাঁটা ফুটল । সে তখন কোনোরকমে একহাতে কাঁটাটা ছাড়িয়ে কানটা চেপে আবার চলতে লাগল । ওরই মধ্যে সে একটি কথা শুনতে পেল । কথাটা হল— ‘দেবতাদের ছায়া পড়ে না ।’</p>
<p class="Text">একবার ডাকাতরা রাজবাড়িতে ডাকাতি করেছে । রাজার গুপ্তচরেরা নানা দিকে ডাকাতদের খোঁজে বেরিয়ে পড়ল । একজন গুপ্তচর জঙ্গলের মধ্যে একটা ভাঙা মন্দির দেখতে পেয়ে ভাবল ডাকাতরা নিশ্চয় এর আশেপাশে আছে । ডাকাতরা তো মা কালীর পূজা করে, এ তাহলে সেই দেবীর মন্দির । গুপ্তচরটি তখন দেবীর সাজে সেজে মন্দিরে ঢুকে দাঁড়িয়ে রইল । দৈবক্রমে সত্যি সত্যি সেদিন ডাকাতরা মা কালীর পূজা দিতে মন্দিরে এল । মশাল জ্বালিয়ে, নৈবেদ্য সাজিয়ে প্রতিমার সামনে রাখল । দেবী তখন রেগে গিয়ে বলতে লাগল—‘তোরা রাজবাড়িতে ডাকাতি করে টাকাকড়ি, ধনরত্ন সব নিজেরা খেয়ে ফেললি । আমার পুজোয় কিছু লাগালি না । আমি তোদের শেষ করে দেব ।’ ডাকাতরা এই কথা শুনে ভয়ে কাঁপতে লাগল । তারা কাঁপতে কাঁপতে বলতে লাগল— ‘মা আমাদের ক্ষমা করো, আমরা ধুমধাম করে তোমার পুজো করব ।’ তারপর ডাকাতরা ধূপ-দীপ জালিয়ে আরতি আরম্ভ করল । তাদের মধ্যে যে ডাকাতটা সেদিন সৎসঙ্গের কথা শুনে এসেছিল— ‘দেবতাদের ছায়া পড়ে না’ সে হঠাৎ বলে উঠল— ‘এ তো দেবী নয় । দেবীর তো ছায়া পড়ে না । কিন্তু এর তো দেখছি ছায়া পড়েছে ।’ এই কথা শুনে ডাকাতরা লাফিয়ে পড়ে গুপ্তচরকে ধরে ফেলল । তারপর বেদম প্রহার লাগাল । সে বেচারা মারধর খেয়ে কোনো রকমে পালিয়ে গিয়ে প্রাণ বাঁচাল । ডাকাতরাও সে যাত্রায় বেঁচে গেল ।</p>
<p class="Text">সৎসঙ্গের একটুকরো কথার কি কম প্রভাব !</p>


<p class="Page-Break"> </p>
<p class="Heading" id="toc_marker-14">১২. চুকলিতে ক্ষতি</p>
<p class="Text">চুকলি করা মানে কথা চালাচালি করা । একজনের কথা আর একজনের কাছে বলা । কারো দোষ দেখা, কারো সঙ্গে কারো ঝগড়া বাধিয়ে দেওয়া— এ সব মহাপাপ । এ ভয়ংকর মৃত্যুতুল্য ।</p>
<p class="Text">এক মুসলমান ভদ্রলোকের বাড়িতে একটি ছেলে চাকর হিসেবে কাজে বহাল হয় । কাজে ঢোকার আগে সে বলে রেখেছিল— ‘আমার একটু লাগানো ভাঙানোর অভ্যাস আছে, সে কথা আগেই জানিয়ে রাখছি ।’ মিঞা সাহেব ভেবেছিল— ‘এ আর কী এমন ব্যাপার, ও লাগানো-ভাঙানো করুক না কত করবে ।’</p>
<p class="Text">একদিন দেখা গেল চাকরটা বসে বসে খুব কাঁদছে । বিবি তাই দেখে তাকে জিজ্ঞাসা করে— ‘তুই কাঁদছিস কেনরে ?’ চাকরটা বলল— ‘আপনাদের ঘরে থাকি, খাই, মাইনে পাই, তাতে আমার সংসার চলে । আপনাদের ভালোর জন্যে কিছু করব ভাবি কিন্তু কিছুই করতে পারি না । এই যে আপনার ভালোর জন্যে একটা কথা বলব বলব করেও বলতে পারছি না । কী জানি, যদি মনে কষ্ট পান ।’ বিবি বললে— ‘কি কথা ? তুই নির্ভয়ে বল ।’ চাকরটা বললে— ‘আমি যা বলব মিঞাসাহেব যেন না শোনে, তাহলে কিন্তু খুব বিপদ হবে ।’</p>
<p class="Text">বিবি বললে— ‘তোর ভয় নেই, কেউ জানবে না, বল ।’ চাকরটা তখন বললে— ‘শুনুন ! মিঞাসাহেব তো আবার বিয়ে করতে চাইছে । আপনার কপাল বোধহয় ভাঙছে !’</p>
<p class="Text">‘সর্বনাশ ! বলিস কিরে ! এখন উপায় ?’— বিবি অাঁৎকে উঠল । চাকরটা বলে, ‘উপায় একটা আছে, করতে পারবেন কি ? আপনি যদি মিঞা সাহেবের কয়েক গাছা দাড়ি কেটে এনে আমাকে দেন তো একটা কবচ তৈরি করে দেব । আর তাতেই সব ঠিক হয়ে যাবে ।’ বিবি বলল— ‘ঠিক আছে আমি এনে দেব ।’</p>
<p class="Text">এদিকে মিঞাসাহেবকে চাকরটা গিয়ে বললে— ‘হুজুর ! একটু সাবধানে থাকবেন । বিবি আপনার উপর খুব চটে আছেন । কোন্ দিন না আপনাকে মেরেই ফেলেন । উনি একজনের কাছে চুপি চুপি বলছিলেন, আমি লুকিয়ে লুকিয়ে সব শুনে নিয়েছি । একটু সতর্ক থাকবেন তাহলেই হবে । আপনার ঘরে রয়েছি, খাচ্ছি, তাই আপনার মঙ্গলের জন্য বলা ।’ মিঞাসাহেব সেদিন থেকে খুব সতর্ক হয়ে থাকতে লাগল । কী জানি বিবি কখন কী করে বসে ! একদিন ঘুমের ভান করে মিঞাসাহেব বিছানায় চোখ বুজে পড়ে আছে, আর বিবিও সেই সময় হাতে একটা ছুরি নিয়ে দাড়ি কেটে নেবে বলে ঘরে ঢুকেছে । মিঞা দেখে ভাবল— এবার আমার রক্ষা নাই । ও এবার আমার গলা কাটবে । মিঞা নিজের জান বাঁচাবার জন্যে তড়াক করে বিছানায় উঠে বসে, আর বিবিও থতমত খেয়ে পালিয়ে যাবার উপক্রম করল । দুজনে তুমুল ঝগড়া বেধে গেল । </p>
<p class="Text">এই হচ্ছে চুকলি কাটার বিপদ । চুকলি যারা শোনে, চুকলিখোরকে যারা প্রশ্রয় দেয় তারা সমূহ ক্ষতিগ্রস্ত হয় । তাই—</p>
<p class="Shlok">চুকলীখোরের কাছে থেকো না,</p>
<p class="Shlok">কথা বলো না তার সনে ।</p>
<p class="Shlok">মিঞা-বিবির যেমন দশা,</p>
<p class="Shlok">তেমনই ঘটবে তোমার জীবনে ॥</p>


<p class="Page-Break"> </p>
<p class="Heading" id="toc_marker-15">১৩. দৃঢ় বিশ্বাসের ফল</p>
<p class="Text">এক ভক্ত একটা তেঁতুল গাছের তলায় বসে দিনরাত ঈশ্বরের ভজনা করত । একদিন দেবর্ষি নারদ সেইখান দিয়ে যাচ্ছিলেন । ভক্তটি নারদকে দেখে বলল— ‘দেবর্ষি, আপনি তো ভগবানের কাছে যাচ্ছেন, দয়া করে ভগবানকে একবার জিজ্ঞাসা করবেন আমি তাঁকে কবে পাব ?’ নারদ বললেন— ‘আচ্ছা ভাই ! তোমার কথা আমি তাঁকে নিশ্চয় বলব ।’ নারদ ভগবানের কাছে গিয়ে জিজ্ঞাসা করলেন— ‘প্রভু ! অমুক জায়গায় তেঁতুল গাছের তলায় বসে এক ভক্ত দিনরাত আপনাকে খুব ডাকছে । সে জিজ্ঞাসা করেছে তাকে আপনি কবে দেখা দেবেন ?’ ভগবান বললেন— ‘ওই তেঁতুল গাছের যত পাতা, তার তত জন্ম পরে তাকে দেখা দেব ।’ তারপর যখন তিনি আবার ওই ভক্তটির সঙ্গে দেখা করলেন, তাকে কিছু বলতে পারলেন না । ভক্তটি জিজ্ঞাসা করল— ‘বলুন, দেবর্ষি ! ভগবান কি বলেছেন ? আপনি চুপ করে আছেন কেন, বলুন ?’ ভক্তটি যখন খুব পীড়াপীড়ি করতে লাগল, নারদ তখন বললেন— ‘ভগবান বলেছেন এই গাছটার যতগুলো পাতা আছে, তত জন্ম পরে তুমি ভগবানের দর্শন পাবে ।’ ভক্তটি আনন্দে আটখানা হয়ে বলল— ‘ভগবান নিজে এই কথা বলেছেন ?’ নারদ বললেন— ‘হ্যঁা, তিনি নিজের মুখে এ কথা বলেছেন ।’ তাই শুনে ভক্তটি— ‘তাঁকে আমি পাব, তাঁকে আমি পাব’ এই বলে আনন্দে নাচতে লাগল । এই সময় অকস্মাৎ ভগবান শঙ্খ, চক্র, গদা, পদ্ম হাতে এসে সেই ভক্তের সামনে উপস্থিত হলেন । নারদ অবাক হয়ে বললেন— ‘প্রভু ! এই যদি আপনার মনে ছিল তাহলে ভক্তের সামনে আমাকে অপমানিত করলেন কেন ? যদি এখনই দেখা দেবার ইচ্ছা ছিল তবে আমাকে কেন ওভাবে তেঁতুল পাতার কথা বলতে বললেন ?’ ভগবান বললেন— ‘নারদ ! যখন তুমি এর সম্বন্ধে জিজ্ঞাসা করছিলে তখন সে যে-ভাবে ভজনা করছিল সেই ভাবে ভজনা করলে তার বহু জন্মই লাগত । কিন্তু এখন তার ভাব বদলে গেছে । এ এখন ‘আমার ভগবান দর্শন হবে’— এই বিশ্বাসে মাতোয়ারা হয়ে গেছে । তার ভক্তি-বিশ্বাস এমনই দৃঢ় হয়ে গেছে যে আমাকে এক্ষুনি আসতে হল । কারণ, উদ্দেশ্য সিদ্ধিতে অটল বিশ্বাস, অনন্যভাব, দৃঢ়তা আর উৎসাহ প্রবল থাকলে ভজনা তেমনিই তীব্র হয় ।</p>
<p class="Text">আর একবার এক সাধুবাবা এক চাষীর ঘরে একদিন ভিক্ষা করতে গিয়েছিলেন । চাষীটি তাকে খুব আদরযত্ন করে সেবা করল । সাধুবাবা তাকে বললেন— ‘রোজ কিছুক্ষণ ধরে নাম জপ করবে ।’ সে বলল— ‘বাবা ! আমার একদম সময় নেই ।’ বাবাজী বললেন— ‘তবে ! রোজ একবার করে অন্ততঃ ঠাকুরের মূর্তি দর্শন করে আসবে ।’ চাষী বলল— ‘বাবা ! আমি তো ক্ষেতে থাকি, ক্ষেতে কাজ করি, সারাদিন মাঠেই পড়ে থাকি । ঠাকুরের মূর্তি দর্শন করতে হলে গ্রামের ভিতরে মন্দিরে যেতে হবে, কী করে করব ?’ সাধুবাবা তাকে আবার কোনো না কোনো নিয়ম গ্রহণ করতে বললেন । তাতেও তার ওই এক কথা, ‘আমার দ্বারা এ কাজ হবে না । আমি ক্ষেতে কাজ করব, না মালা জপ করব ? আমার এত সময় কোথায় ? ছেলে-মেয়েদের লালনপালন করতে হয়, আপনার মতো কি আমার বসে বসে সাধনভজন করার সময় আছে বাবা ?’ সাধুবাবা বললেন— ‘বেশ, তবে তুমি কী করতে পারবে ?’ চাষী বলল— ‘বাবা ! আমার প্রতিবেশী এক কুমোর আছে তার বাড়ি আমার বাড়ির পাশেই । আমার সঙ্গে তার ভাবও আছে, আর জমিটাও পাশাপাশি । তা নিয়ম করে রোজ একবার তাকে দেখে নেব ।’ সাধুবাবা বললেন— ‘ঠিক আছে ! তাই করবে । তাকে একবার না দেখে কিন্তু খাবে না ।’ চাষী তাই মেনে নিল । এরপর থেকে যখন খাবার তৈরি করে তার স্ত্রী তাকে খেতে ডাকত, তখন সে চট করে পাঁচিলে উঠে কুমোরকে দেখে নিত, তারপর খেতে বসত । এভাবে করতে করতে তার অভ্যাস পাকা হয়ে গেল । একদিন সেই চাষীর মাঠে যাবার খুব তাড়া ছিল, খাবারও তৈরি হয়ে গিয়েছিল । কিন্তু সেদিন সে পাঁচিলে চড়ে কুমোরকে দেখতে পেল না । জিজ্ঞাসা করে জানল কুমোর মাটি আনতে মাঠে গেছে । চাষী বলল— ‘মরেছে রে ! একবার কেবল দেখে নিতাম !’ সে তখন কুমোরকে দেখবার জন্যে মাঠের দিকে দৌড়ল । ওদিকে কুমোর মাটি খুঁড়তে খুঁড়তে একটা মোহরের হাঁড়ি পেয়েছে । সে ভাবছে যদি কেউ দেখে ফেলে তাহলে মুশকিল হয়ে যাবে । কেউ লক্ষ্য করছে কি না দেখার জন্যে সে যেই উঠে দাঁড়িয়েছে, অমনি দেখে চাষী সামনে । আর চাষীও কুমোরকে দেখামাত্রই পিছন ফিরে দৌড়তে আরম্ভ করেছে । কুমোর ভাবল সর্বনাশ ! ও নির্ঘাৎ দেখে ফেলেছে, তখন কুমোর তাকে ডাকতে থাকে— ‘আরে ভাই ! দাঁড়াও, দাঁড়াও তুমি অর্ধেক নেবে আর আমি অর্ধেক নেব । কাউকে বলো না ।’ চাষীটি শুনে ভাবল— ‘কী ব্যাপার ! দেখা যাক ! ফিরেই যাই ।’ এই বলে এসে দেখে মোহরের রাশি । সেও তার অর্ধেক পেয়ে গেল । মোহর পেয়ে সে ভাবছে যে, নিজের পছন্দমতো নিয়ম পালন করব বলে বাবাজীর কাছে কথা দিয়েছিলাম তাতেই এত ধন ! না জানি তাঁর কথামতো সর্বদা চললে কী মহৎ লাভ হবে ! এইরকম বিচার করে সে আর তার বন্ধু কুমোর দুজনে মিলে বাবাজীর কথামতো ঈশ্বরের সাধনভজনে মন দিল এবং দুজনেই হয়ে উঠল ভগবানের পরম ভক্ত ।</p>
<p class="Text">এর তাৎপর্য এই যে, আমরা দৃঢ়তার সঙ্গে, যা হয় হোক বলে একটা কোনো উদ্দেশ্য, একটা কোনো লক্ষ্য যদি স্থির করে নিতে পারি তাহলে আমাদের আর কোনো চিন্তা নেই । আমাদের লক্ষ্য হোক ভগবানের পথে চলা । ভগবানকে নিয়মমতো ভজনা করতে হবে । এই বিষয়ে একটি গুরুত্বপূর্ণ কথা হল, নতুন করে উদ্দেশ্য স্থির করতে হবে না, উদ্দেশ্যকে শুধু চিনে নিতে হবে । মনুষ্য-জন্ম শুধু ঈশ্বরলাভের জন্যই পেয়েছি । এই উদ্দেশ্যকে সন্দেহাতীতভাবে চিনে নিতে হবে, দৃঢ়তার সঙ্গে মেনে নিতে হবে । তাহলেই সাধন-ভজন আপনাআপনি হবে ।</p>


<p class="Page-Break"> </p>
<p class="Heading" id="toc_marker-16">১৪. রামচন্দ্রের কাজে সর্বদাই আগ্রহী</p>
<p class="Text">একবার ভরত, লক্ষ্মণ, শত্রুঘ্ন তিন ভাই আর সীতা একসঙ্গে বসে আলোচনা করছিলেন, হনুমান প্রভু রামচন্দ্রের সেবার সব কাজ একাই করছেন । যার জন্য আমরা তাঁর সেবা করার সুযোগই পাচ্ছি না । এখন থেকে রামচন্দ্রের সেবার সম্পূর্ণ কাজ আমরা করব, হনুমানকে কোনো কাজ করতে দেওয়া হবে না । এই রকম আলোচনা করে তাঁরা সেবার সব কাজ নিজেদের মধ্যে ভাগ করে নিলেন । যখন হনুমান সেবা করার জন্যে এগিয়ে এলেন তাঁকে বাধা দিয়ে বলা হল, আজ থেকে প্রভুর সেবার কাজ ভাগ হয়ে গেছে, আপনার জন্যে আর কিছু বাকি নেই । হনুমান মনে মনে চিন্তা করে দেখল প্রভুর ‘হাই’ ওঠবার সময় চুট্কি দেবার কাজটা কেউ নেয়নি । ওই কাজটা কারো খেয়ালে ছিল না । প্রভুর সেবায় হনুমানের সর্বদাই আগ্রহ । আর যদি আগ্রহ থাকে, তাহলে কোনো না কোনো কাজ পাওয়া যাবেই । এখন হনুমান সারাদিন রামচন্দ্রের সামনে তাঁর মুখের দিকে তাকিয়ে বসে থাকেন, রামচন্দ্রের কখন ‘হাই’ উঠবে আর তিনি চুট্কি দেবেন । যখন রাত্রি হল তখনও হনুমান ওইভাবে প্রভুর সামনে বসে রইলেন । ভরত, শত্রুঘ্ন বললেন— ‘রাত্রে আপনার এখানে থাকার দরকার নেই, আপনি চলে যান ।’ হনুমান বললেন—‘কী করে যাব ? রাত্রে যদি প্রভুর ‘হাই’ ওঠে !’ যখন সকলে তাকে চলে যাওয়ার জন্যে খুব পীড়াপীড়ি করতে লাগল তখন হনুমান বাধ্য হয়ে ওখান থেকে উঠে গিয়ে একেবারে ছাতের ওপরে বসে পড়লেন । সেখানে বসে একনাগাড়ে চুট্কি বাজাতে লাগলেন । কী জানি কখন রামচন্দ্রের ‘হাই’ ওঠে । এদিকে রামচন্দ্রের তো হাই উঠল কিন্তু তাঁর মুখটা ফাঁক হয়ে খোলাই রয়ে গেল । ‘হা’ মুখ আর বন্ধ হয় না, সে এক ঘোরতর কাণ্ড ! কিন্তু তাঁর এ অবস্থা দেখে সীতা খুব বিব্রত হয়ে পড়লেন । ভরত, লক্ষ্মণ, শত্রুঘ্ন সব একে একে এসে হাজির হলেন । বৈদ্যকে খবর দেওয়া হল । বৈদ্যও কিছু করতে পারল না । রাজগুরু বশিষ্ঠ এলেন । তিনি খুব আশ্চর্য হয়ে দেখেন যে, সবাই এসেছে হনুমানের দেখা নেই । এই পরিস্থিতিতে হনুমান গেল কোথায় ? অনেক খোঁজাখুঁজির পর ছাতের ওপরে এক কোণে চুট্কি বাজানো অবস্থায় হনুমানকে পাওয়া গেল । তাঁকে সেখান থেকে ডেকে নিয়ে আসা হল । হনুমান প্রভু রামচন্দ্রের কাছে আসা মাত্র যেমনি চুট্কি বাজানো বন্ধ করেছেন অমনি রামচন্দ্রের মুখও স্বাভাবিক হয়ে গেল । তখন সকলে বুঝতে পারলেন যে, এ শুধু ভক্ত-ভগবানের লীলা । উপলক্ষ্য হনুমান । ভগবান এ লীলা এজন্যেই করলেন যে ক্ষুধার্তকে যেমন অন্ন দিতেই হবে, তেমনি তাঁর সেবার অধিকার আর্ত ভক্ত হনুমানকে দিতেই হবে, বন্ধ করা চলবে না, এরপর ভরতাদি ভাইরাও হনুমানকে প্রভুর সেবার ভার দিতে আর উচ্চবাচ্য করেননি ।</p>


<p class="Page-Break"> </p>
<p class="Heading" id="toc_marker-17">১৫. তিন দিনের রাজা</p>
<p class="Text">এক রাজপুত্র লেখাপড়া করতে রোজ যে বিদ্যালয়ে যেত ওই বিদ্যালয়ে প্রজাদের ছেলেরাও পড়তে আসত । রাজপুত্রের সঙ্গে তাদের পাঁচ-সাত জনের খুব বন্ধুত্ব গড়ে উঠেছিল । একদিন বন্ধুরা রাজপুত্রকে বলল— ‘বন্ধু ! তুমি তো ভাই রাজপুত্র, রাজসিংহাসনের মালিক । আজ তুমি আমাদের এত ভালোবাসছ, স্নেহ করছ কিন্তু যখন সিংহাসনে বসবে, রাজা হবে, তখনও যদি এই ভালোবাসা বজায় থাকে তবে বুঝব এ বন্ধুত্ব সত্যি ?’ রাজপুত্র বলল্ ‘ঠিক আছে, দেখা যাবে ।’ সময় গড়িয়ে গেছে । স্কুলজীবন কবেই শেষ হয়েছে, সবাই বড় হয়েছে । অনেকে বিয়ে করে সংসারী হয়েছে । রাজপুত্রেরও বিয়ে হয়েছে । এর মধ্যে রাজপুত্রের পিতা বৃদ্ধ রাজা গত হয়েছেন । রাজপুত্র সিংহাসনে বসে রাজা হয়েছে । কিছুদিন পরে রাজপুত্রের পুরানো দিনের বন্ধুদের কথা স্মরণ হয়েছে । সেদিন বন্ধুদের সঙ্গে কী কী কথা হয়েছিল, কে কে ছিল সব তার মনে পড়ে গেছে । রাজপুত্র তার বন্ধুদের মধ্যে একজনকে ডেকে পাঠাল । বন্ধুটি এলে রাজপুত্র তাকে বলল— ‘তোমার মনে আছে সেদিন বলেছিলে রাজা হয়ে আমাদের বন্ধুত্ব মনে রাখি কিনা ? এখন তোমাকে তিন দিনের জন্য রাজ্য ছেড়ে দিচ্ছি । তুমি সিংহাসনে বসো আর রাজ্য চালাও ।’ বন্ধু বলল— ‘সে কী কথা ! তুমি হলে রাজ্যের উত্তরাধিকারী । আমরা তোমার আশ্রিত প্রজা । আর তাছাড়া ওসব তো বাল্যকালের কথা ।’ কিন্তু রাজপুত্র কিছুতেই ছাড়বে না, সে অত্যন্ত পীড়াপীড়ি করতে লাগল । শেষ পর্যন্ত বন্ধুটিকে রাজি হতেই হল । </p>
<p class="Text">বন্ধুটি তিনদিনের জন্য সিংহাসনে বসল । প্রথম দিন সে খাওয়া-দাওয়া, আয়েস-আরাম করে সারা দিন কাটাল । দ্বিতীয় দিন সে এখানে যাওয়া, ওখানে যাওয়া, রাজবাড়ির অলিগলি সব দেখে বেড়িয়ে কাটাল । দিনটা কোনোভাবে কাটিয়ে যখন রাত্রি হল তখন বলল—‘আমি অন্দরমহলে যাব ।’ মন্ত্রী আদি সব লোকজন তো খুব মুশকিলে পড়ে গেল । বলে কী ! অন্দরমহলে যাবে ! রানি খুব পতিব্রতা রমণী । লোকটা তিন দিনের রাজা হয়ে বিগড়ে গেছে । বন্ধুটি বলল, এখন— ‘সব আমার । আমি যখন রাজা তখন রানিও আমার ।’ এদিকে রানিও ভয় পেয়ে রাজগুরুকে ডেকে পাঠালেন । </p>
<p class="Text">তিনি এলে রানি জিজ্ঞাসা করলেন্ ‘প্রভু ! এখন আমি কী করব ?’ গুরুজী বললেন— ‘মা ! আমি সব ব্যবস্থা করে দিচ্ছি, তুমি চিন্তা করো না ।’ এই বলে গুরুদেব ওই তিনদিনের রাজার কাছে এসে বললেন—‘আপনি অন্দরমহলে যাবেন ? তাহলে রাজারা যেভাবে সেজে অন্দরমহলে যায়, আপনাকেও সেরকম সাজপোশাক পরতে হবে ।’ এই বলে পরের দিন তিনি চাকরদের ডেকে বললেন—‘রাজাকে অন্দরে যাবার জন্যে নায়কের বেশে সাজিয়ে দাও ।’ গুরুজী নাপিতকে ডেকে বললেন—‘রাজামশায়ের চুল-দাড়ি সব ভালোভাবে কামিয়ে দাও ।’ নাপিত বসল চুল কাটতে । সে চুল কাটছে তো কাটছেই, শেষ আর হয় না । এভাবেই কয়েক ঘণ্টা কাটিয়ে দিল । রাজা বলল—‘এ কী ! এত দেরি করছ কেন ?’ নাপিত বলল— ‘হুজুর ! এ কি যে-সে লোকের চুল-দাড়ি, রাজামশায়ের চুল-দাড়ি কাটা কি সহজ কাজ ! একটু তো দেরি হবেই ।’ চুল-দাড়ি কামানো শেষ হলে এল পোশাকওয়ালা । সে রাজাকে এদিকে ঘুরিয়ে ওদিকে ঘুরিয়ে নানানভাবে সাজাতে লাগল । ওন্ ! সেও কম ব্যাপার নয় । বেলা গড়িয়ে গেল । এবার যারা এল তারা আতর, সুগন্ধি-তেল ইত্যাদি মাখিয়ে দেবে । তারা এসে যখন রাজাকে আতর সেন্ট ইত্যাদিতে ভুরভুরে করে দিয়েছে ততক্ষণে রাত্রি শেষ । রাজার চোখ পড়ল বাইরের আকাশের দিকে । হায় রে ! আজ ভোরে তিন দিন শেষ হয়ে গেল । বাধ্য হয়ে রাজপুত্রকে রাজ্য ফিরিয়ে মাথা নিচু করে সে বিদায় নিল ।</p>
<p class="Text">রাজপুত্র এবার দ্বিতীয় বন্ধুকে ডেকে আনিয়ে তাকে তিন দিনের জন্যে রাজ্য দিয়ে বলল—‘ভাই ! আমি, আমার স্ত্রী এবং আমার ঘর, এসবই তোমার । আজ থেকে আমিও তোমার প্রজা । সারা রাজ্য তোমার ।’ এ বন্ধুও তিন দিনের জন্যে রাজা হল । রাজা হবার পর বন্ধুটি জিজ্ঞাসা করল—‘আমার কী কী অধিকার ?’ মন্ত্রী বলল—‘মহারাজ ! সমস্ত সৈন্যবাহিনী আপনার, কোষাগার আপনার, আর এই গোটা রাজ্য আপনার অধিকারে ।’ তখন ওই রাজা জনাকয়েক উপযুক্ত লোককে নির্দেশ দিল—‘আমার রাজ্যে কোথায় কোথায় কোন কোন জিনিসের অভাব আছে দেখে এসো । প্রজাদের কার কী প্রয়োজন, কে খেতে পাচ্ছে, কে খেতে পাচ্ছে না, কাদের বাড়ি নেই ইত্যাদি সব নিখুঁতভাবে খোঁজ নিয়ে এসো ।’ খোঁজখবর নিতে রাজ্যের চারদিকে লোক চলে গেল । তারপর তারা ফিরে এসে বলল— ‘মহারাজ, দূর দূর গ্রামে জলের খুব অভাব । কোনো কোনো গ্রামে পানীয় জলের তো অভাব আছেই, বড় পুষ্করিণীও নেই । অমুক গ্রামে ডাক্তারখানা নেই । অমুক অমুক জায়গায় পাঠশালা, অমুক অমুক জায়গায় হাই স্কুল, ধর্মশালা ইত্যাদি নেই । সেচের ব্যবস্থা রাজ্যের কোনোখানেই ভালো নয় । রাস্তাঘাট তৈরির একান্ত প্রয়োজন হয়ে পড়েছে ।’ রাজা সব বৃত্তান্ত শুনে মন্ত্রীকে হুকুম দিল— ‘জরুরী ভিত্তিতে আমার রাজ্যে যেখানে যা দরকার সব করে ফেলুন ।’ রাজা কোষাধ্যক্ষকে হুকুম দিল— ‘ঘর-বাড়ি, হাসপাতাল, ধর্মশালা, বিদ্যালয়, কুয়ো, রাস্তাঘাট, সেচ প্রকল্প ইত্যাদি করতে যত খরচ হয় আপনি দিয়ে দিন ।’ রাজার হুকুম হতেই চারদিকে কর্মযজ্ঞ আরম্ভ হয়ে গেল । এখান থেকে, সেখান থেকে খবর আসতে লাগল ওখানে এটা হয়েছে, ওখানে ওটা হয়েছে, ওটার কাজ আরম্ভ হয়েছে, ইত্যাদি ইত্যাদি । তিন দিন পুরো হতে না হতেই অনেক কাজ শেষ হয়ে এল । রাজা বাকি কাজ শীঘ্রই সম্পূর্ণ করার আদেশ দিয়ে বন্ধু রাজাকে রাজ্য ফিরিয়ে দিয়ে বলল— ‘বিদায় বন্ধু ! এবার তোমার পালা ।’ রাজা বন্ধুর কাজে খুব সন্তুষ্ট । আনন্দের সঙ্গে বন্ধুকে বলল— ‘বন্ধু ! আমি তোমাকে তো যেতে দেব না । তোমাকে আমার মন্ত্রী করে রাখব । আমি রাজ্য পেয়েছি, কিন্তু প্রজাদের জন্যে, রাজ্যের জন্যে, এত চিন্তা তো করিনি! এই তিন দিনে তুমি যা করেছ তাতে আমার চোখ খুলে গেছে ।’ তারপর থেকে রাজা নামেমাত্র রইল, মন্ত্রীই তাঁর একান্ত বিশ্বাসী হয়ে সব কাজ করতে থাকল ।</p>
<p class="Text">এইরকম আমরা ভগবানের কাছ থেকে বাল্যাবস্থা, যুবাবস্থা আর বৃদ্ধাবস্থা—এরূপ তিন দিনের রাজ্য পেয়েছি । এখন যে ব্যক্তি ভোগ-বিলাসের লালসায় জীবন কাটিয়ে দিচ্ছে, সে তো চুল-দাড়ি কামিয়ে যেন ন্যাড়ামাথা করছে । আর যে ব্যক্তি অপর বন্ধুটির মতো জনসেবা ইত্যাদি ধর্মপালন করছে তার জন্যে ভগবানের বাণী— ‘আমি ভক্তের দাস, ভক্ত আমার মুকুটমণি ।’ অতএব ভাই ! আমাদের কাছে যে ধনসম্পত্তি, বিষয়-বৈভব আদি আছে তা দিয়ে সকলের সেবা করো । মানুষের কষ্ট দূর করো । এ রাজত্ব তিন দিনের জন্য পেয়েছি । এখন নিজেকে ঠিক করতে হবে যে, বিষয়ভোগের মধ্যে বৃথা দিন কাটাব, না ভগবানের বিশ্বাসভাজন হয়ে উঠব । লক্ষ্মী আমাদের মা ! ভগবান আমাদের পিতা । দিন চালানোর জন্যে মায়ের কাছে চেয়ে নাও । কিন্তু যদি মাকে ভোগ্যা বানাতে চাও, স্ত্রী করতে চাও— এটি পাপ । তিনি আমাদের পূজনীয়া মা । সেবার ভাব থাকলে মাও খুশি হবেন, পিতাও খুশি হবেন । তাহলে আমাদের আর জগতে ফিরে আসতে হবে না চিরকালের জন্য আমরা তাঁর শ্রীচরণে আশ্রয় পাব ।</p>


<p class="Page-Break"> </p>
<p class="Heading" id="toc_marker-18">১৬. বিচিত্র বহুরূপী</p>
<p class="Text">এক সাধু মাঠের রাস্তা ধরে কোনো এক গ্রামে যেতে যেতে মাঠের আলের ধারে প্রস্রাব করতে বসেন । তার পিছনে ছিল ক্ষেতের মালিক । সে মনে করল রোজ রোজ আমার ক্ষেত থেকে জিনিসপত্র চুরি হচ্ছে, তাহলে এই সেই চোর । এই মনে করে সে দৌড়ে এসে পিছন থেকে বাবাজীর মাথায় মারল এক লাঠি । আর বলতে লাগল, আমার জমির থেকে চুরি করছিস ? বাবাজীর মাথা ফেটে রক্ত গড়াতে লাগল । বাবাজী বললেন, ‘ভাই ! আমি তো প্রস্রাব করছিলাম ।’ কৃষক তখন নিজের ভুল বুঝতে পেরে বলল—‘বাবা ! আমি বুঝতে পারিনি । বড় ভুল হয়ে গেছে । আমি মনে করেছিলাম বুঝি সেই চোর ।’ সাধুবাবা বললেন, ‘তোর কোনো দোষ নেই । তুই তো চোর ভেবে চোরকে মেরেছিস । আমাকে কেন মারবি ?’ কৃষক বলল, ‘না বাবা ! আমি আপনাকে চোর মনে করে মেরেছি । এখন আমি কী করি ?’ সাধুবাবা বললেন, ‘যাতে খুশি হোস তাই কর ।’ বাবাজীর মাথায় রক্ত ঝরছিল, যন্ত্রণাও খুব হচ্ছিল । কৃষক তাঁকে তার গোরুর গাড়িতে করে নিয়ে গিয়ে হাসপাতালে ভর্তি করে দিল । ডাক্তার তাঁকে ওষুধ দিয়ে, ব্যান্ডেজ বেঁধে, বিছানায় শুইয়ে দিল । কিছুক্ষণ পর একজন লোক এক বাটি দুধ নিয়ে এসে বলল, ‘বাবা ! এই দুধটুকু খেয়ে নিন । আপনার জন্য এনেছি ।’ সাধুবাবা হাসতে হাসতে বললেন, ‘বাঃ বাঃ, তুমি কী বিচিত্র বহুরূপী ! প্রথমে লাঠি মারলে এখন আবার দুধও খাওয়াচ্ছ !’</p>
<p class="Text">লোকটা বলল, ‘কী বলছেন বাবা ! আমি কখন লাঠি মারলাম ? মেরেছে অন্যজন ।’ বাবাজী বললেন, ‘তোমাকে আমি চিনেছি । লাঠি তুমিই মেরেছ, আবার তুমিই দুধ খাওয়াচ্ছ । তুমি ছাড়া আর দ্বিতীয় কে আসবে ? কোথা থেকে আসবে ? আর কী করেই বা আসবে ? এ শুধু তোমার লীলা ।’ সাধুবাবা যে বোধে ছিলেন তা হচ্ছে— ‘<span class="char-style-override-1">বাসুদেবঃ সর্বম্</span>’ । কিন্তু যে দুধ এনেছিল সে ভাবল বাবাজী হয়তো আমাকে ফাঁসিয়ে দেবেন । সে তো খুব ভয় পেয়ে গেল । </p>
<p class="Text">সারমর্ম এই যে, সব রূপেই ভগবান বর্তমান । গোস্বামী তুলসীদাস বলেছেন—‘এ জগৎ শুধু রামময়, তাই আমি তাঁকে দুই হাত জোড় করে শতকোটি প্রণাম জানাই ।’</p>
<p class="Shlok">‘সীয় রামময় সব জগ জানি ।</p>
<p class="Shlok">করউঁ প্রনাম জোরি যুগ পানি ॥’</p>
<p class="Text-Right">  (শ্রীরামচরিতমানস, বালকাণ্ড ৮ ।১)</p>


<p class="Page-Break"> </p>
<p class="Heading" id="toc_marker-19">১৭. নবজন্ম</p>
<p class="Text">এক চোর রাজবাড়িতে চুরি করে পালিয়েছে । রাজার সিপাইরা চোরের খোঁজে বেরিয়ে পড়েছে । চোর খুঁজতে খুঁজতে তারা চোরের পায়ের দাগ দেখতে পেল । আর সেই দাগ অনুসরণ করে তারা চোরের পিছু নিল । চলতে চলতে সিপাইরা নগরের বাইরে এসে একটা গ্রাম দেখতে পেল । তারা দেখল চোরের পায়ের চিহ্ন গ্রামের দিকে গেছে । সিপাইরা চিন্তা করল চোর নিশ্চয় গ্রামের মধ্যেই আছে, কেননা গ্রাম থেকে বেরোবার উলটো পায়ের ছাপ তারা খুঁজে পেল না । তারা গ্রামের চারপাশে বেশ করে খুঁজে গ্রামের ভিতরে ঢুকে দেখল এক জায়গায় সৎসঙ্গ হচ্ছে । তারা ভাবল চোর নিশ্চয় ওইখানে গিয়ে বসেছে । সিপাইরা তখন সৎসঙ্গের লোকজনদের ঘিরে দাঁড়িয়ে চোরের জন্যে অপেক্ষা করতে লাগল । এক সাধুবাবা সৎসঙ্গের কথা শোনাচ্ছেন । সকলেই শুনছে । চোরও ওইখানেই বসে পড়েছে । এক সময় সাধুবাবাকে কথার মাঝে বলতে শোনা গেল, ‘যে লোক সৎ হৃদয়ে ভগবানের শরণ গ্রহণ করে ভগবান তার সব পাপ ক্ষমা করে দেন । কেননা ভগবান বলেছেন—</p>
<p class="Shlok">সর্বধর্মান্ পরিত্যজ্য মামেকং শরণং ব্রজ ।</p>
<p class="Shlok">অহং ত্বা সর্বপাপেভ্যো মোক্ষয়িস্যামি মা শুচঃ ॥’ </p>
<p class="Text-Right">  (গীতা ১৮ ।৬৬)</p>
<p class="Text">‘সব ধর্মের আশ্রয় ত্যাগ করে তুমি কেবল আমার শরণাপন্ন হও । আমি তোমাকে সবরকম পাপ থেকে মুক্ত করব, তুমি চিন্তা কোরো না ।’</p>
<p class="Shlok">সকৃদেব প্রপন্নায় তবাস্মিতি চ যাচতে ।</p>
<p class="Shlok">অভয়ং সর্বভূতেভ্যো দদাম্যেতদ্ ব্রতং মম ॥</p>
<p class="Text-Right"> (বাল্মীকি রামায়ণ ৬ ।১৮ ।৩৩)</p>
<p class="Text"> যে একবার আমার শরণাগত হয়ে ‘আমি তোমার’ বলে পরিত্রাণ চায়, তাকে সর্বতোভাবে অভয় দান করি, —এই হল আমার ব্রত ।</p>
<p class="Text">এর ব্যাখ্যা করতে গিয়ে সাধুবাবা বললেন, ‘যে নিজেকে ভগবানের কাছে সমর্পণ করেছে, বুঝবে তার নবজন্ম লাভ হয়েছে । তখন সে আর পাপী নয়, সে সাধু ।’</p>
<p class="Shlok">অপি চেৎ সুদুরাচারো ভজতে মামনন্যভাক্ ।</p>
<p class="Shlok">সাধুরেব স মন্তব্য সম্যগ্ব্যবসিতো হি সঃ ॥ </p>
<p class="Text-Right">(গীতা ৯ ।৩০)</p>
<p class="Text">‘অতিশয় দুরাচারী ব্যক্তিও যদি অনন্য চিত্তে আমাকে ভজনা করে তাহলে তাকে সাধুই বলতে হবে, কারণ সে আমাতেই একনিষ্ঠ ।’</p>
<p class="Text">চোর সব শুনল এবং ওখানে বসে বসেই মনস্থির করল, ‘আমি ভগবানের শরণ গ্রহণ করলাম । এখন থেকে আর চুরি করব না । আমি ভগবানের হয়ে গেলাম !’ সৎসঙ্গ শেষ হল । লোকজন চলে যেতে লাগল । বাইরে রাজার সিপাইরা দাঁড়িয়ে দাঁড়িয়ে প্রত্যেকের পায়ের চিহ্ন দেখছিল । চোর যেমনি বাইরে এসেছে সিপাইরা তার পায়ের চিহ্ন দেখে তাকে চিনতে পারল । চোরকে তো রাজার কাছে এনে হাজির করা হল । সিপাইরা রাজামশাইকে বলল, ‘মহারাজ ! চোরকে ধরে এনেছি । এই লোক রাজবাড়িতে চুরি করেছিল ।’ রাজা চোরকে জিজ্ঞাসা করলেন, ‘এ বাড়িতে তুমি চুরি করেছিলে ? চুরি করে জিনিসগুলো কোথায় রেখেছ ?’ চোর খুব জোরের সঙ্গেই বলল, ‘মহারাজ ! আমি চোর নই, এ জন্মে কখনো চুরি করিনি ।’ সিপাইরা বলল, ‘মহারাজ ! এ লোকটি মিথ্যা কথা বলছে । আমরা এর পায়ের চিহ্ন দেখে চিনেছি, এ-ই চোর । এ ছাড়া আর কেউ চুরি করেনি ।’ রাজা তখন চোরের কথা সত্যি কিনা পরীক্ষা করবার জন্যে মন্ত্রীকে আদেশ দিলেন । </p>
<p class="Text">মন্ত্রীর হুকুমে চোরের হাতের ওপর পিপুল গাছের আড়াইটি পাতা সুতো দিয়ে বেঁধে তার ওপরে লাল করে আগুনে তাতানো একটা লোহা চাপিয়ে দেওয়া হল । কিন্তু কী আশ্চর্য ! চোরের হাত তো তাতে পুড়ল না । লোহাটা যেখানে ছুড়ে ফেলা হল সেইখানটা পুড়ে কালো হয়ে গেল । রাজা দেখলেন, বাস্তবিক এ চুরি করেনি, নির্দোষ ! তিনি ক্রুদ্ধ হয়ে সিপাইদের বললেন, ‘তোমরা একটা নির্দোষ, নিরীহ লোককে ধরে এনেছ । আমি তোমাদের শাস্তি দেব ।’ এ কথা শুনে চোর বলে উঠল, ‘না মহারাজ ! এদের আপনি দণ্ড দেবেন না, এদের কোনো দোষ নেই । চুরি আমিই করেছিলাম !’ রাজা তখন ভাবলেন যে এ একজন সাধু ব্যক্তি, সিপাইদের শাস্তি থেকে বাঁচানোর জন্যে চুরির দায় নিজের ওপরে নিচ্ছে । তিনি বললেন, ‘তুমি এদের দয়া করে বাঁচানোর চেষ্টা করছ, কিন্তু আমি এদের শাস্তি অবশ্যই দেব ।’ চোর বলল, ‘মহারাজ ! আমি মিথ্যা বলিনি । চুরি আমিই করেছিলাম । আমি চুরির জিনিস সব জঙ্গলের মধ্যে লুকিয়ে রেখেছি, ওখান থেকে এনে দেখাতে পারি ।’ রাজামশাই তখন তার লোকজনদের চোরের সঙ্গে পাঠালেন । চোর তাদের জঙ্গলে যেখানে চুরি করা ধনরত্ন লুকিয়ে রেখেছিল সেখানে নিয়ে গেল । চুরি যাওয়া সব জিনিস নিয়ে এসে রাজার সামনে রাখা হল । রাজা তাই দেখে খুব আশ্চর্য হয়ে বললেন, ‘তুমি চুরি করেছিলে অথচ আগুনে তোমার হাত পুড়ল না কেন ? আমার মাথায় তো কিছুই আসছে না । ঠিক ঠিক বলো তো কী ব্যাপার ?’ চোর বলল, ‘মহারাজ ! আমি চুরি করে ধনরত্ন মাটির তলায় পুঁতে রেখে গাঁয়ে গিয়েছিলাম । ওখানে এক জায়গায় সৎসঙ্গ হচ্ছিল, আমি সেখানে লোকজনের মাঝে বসে পড়ি । সৎসঙ্গে সাধুর মুখে আমি শুনলাম যে, যদি কেউ ভগবানের শরণ নেয়, আর শরণ নেওয়ার পর প্রতিজ্ঞা করে যে সে আর কোনোদিন কোনো পাপ করবে না, তবে ভগবান তার পূর্বের সব পাপ ক্ষমা করে দেন । তার নবজন্ম লাভ হয় । এই কথা আমার মনে গেঁথে গেল । ওইখানে বসে বসেই আমি প্রতিজ্ঞা করলাম যে আর কোনোদিন চুরি করব না । এখন আমি ভগবানের হয়ে গেছি এবং আমার নতুন জন্ম হয়েছে । সুতরাং এ জন্মে আমি চুরি করিনি । তাই আমার হাতও পোড়েনি । রাজামশায় ! আপনার বাড়িতে যে আমি চুরি করেছিলাম সে তো আমার পূর্বজন্মের কথা ।’</p>


<p class="Page-Break"> </p>
<p class="Heading" id="toc_marker-20">১৮. কিসে মঙ্গল হবে ?</p>
<p class="Text">এক বেশ্যা মনে মনে খুব চিন্তা করছিল কিসে তার মঙ্গল হবে । সেই কথাটা জানবার জন্যে সে এক সাধুর কাছে গিয়ে জিজ্ঞাসা করল, ‘বাবা ! আমার কী করে মঙ্গল হবে বলে দিন ?’ সাধু উত্তর দিল, ‘তুমি সাধুসঙ্গ করো । সাধুরা ত্যাগী পুরুষ, সেজন্য তাদের সেবা করো, তাহলেই তোমার মঙ্গল হবে ।’ বেশ্যাটি এবার এক ব্রাহ্মণের কাছে গিয়ে জিজ্ঞাসা করে, ‘বাবা ! আমার কী করে মঙ্গল হবে বলে দিন ।’ ব্রাহ্মণ বলল— ‘সাধু সাজলেই লোকে সাধু হয় না আর আমরা তো জন্ম থেকেই ব্রাহ্মণ । তাই তুমি ব্রাহ্মণের সেবা করো, তাতেই তোমার মঙ্গল হবে ।’ এবার বেশ্যাটি একজন সন্ন্যাসীর কাছে গেল । সে তাকেও জিজ্ঞাসা করল, ‘বাবা ! আমার কিসে মঙ্গল হবে বলুন ।’ সন্ন্যাসী বলল, ‘সন্ন্যাসী সবার থেকে বড়, তারা সব জাতির গুরু । অতএব সন্ন্যাসীদের সেবা করো, তোমার মঙ্গল হবে ।’ ফের বেশ্যাটি একজন বৈরাগীর কাছে গিয়ে ওই একই কথা জিজ্ঞাসা করল । সেও বলল, ‘বৈরাগীই সবার শ্রেষ্ঠ, অতএব তাদের সেব করো, তোমার মঙ্গল হবে ।’ এভাবে বেশ্যাটি প্রত্যেক সম্প্রদায়ের গুরুদের কাছে গিয়ে জিজ্ঞাসা করে আর সকলেই একই উত্তর দেয় যে তারাই সবার শ্রেষ্ঠ আর বাকি সকলে অসাধু, পাষণ্ড । তারা বলে, তুমি আমাদের শিষ্য হও, আমাদের কাছে দীক্ষা নাও, তাহলেই তোমার মঙ্গল হবে । এইভাবে বেশ্যাটি যেখানেই গেল সেখানেই তারা নিজেদেরই বর্ণ, আশ্রম, মত, সম্প্রদায় আদির পক্ষে যুক্তি দেখাল । এই সব দেখে-শুনে বেশ্যার মনে হল, ‘তাহলে তো এবার সার যুক্তি খুঁজে পেলাম । সাধু বলছে সাধুকে পূজা করো, ব্রাহ্মণ বলছে ব্রাহ্মণকে পূজা করো, আমি তাহলে বেশ্যাদের কেন পূজা করব না ?’ এই ভেবে সে ভোজন করাবে বলে শহরের সব বেশ্যাদের একদিন তার বাড়িতে নিমন্ত্রণ করল । যথাসময়ে বেশ্যারা আসতে আরম্ভ করল । ঘটনা হল কী, ওই নগরের প্রান্তে এক সর্বত্যাগী নিরাসক্ত মহাপুুরুষ বাস করতেন । তিনি খবর পেলেন শহরের অমুক বেশ্যা আজ বেশ্যাভোজ দিচ্ছে । তিনি তখন ভাবলেন, বেশ্যাটিকে আজ একটু শাস্ত্রীয় শিক্ষা দিতে হবে । এই ভেবে তিনি বেশ্যাটির বাড়ির উদ্দেশ্যে রওনা হলেন । ভোজের জন্যে রান্নাবান্না হচ্ছিল । রাঁধুনিরা ভাতের মাড়, চালধোয়া জল ইত্যাদি নালায় ঢেলে দিচ্ছিল আর তাই গড়িয়ে বাইরে চলে যাচ্ছিল । সেই সময় ওই বেশ্যাটি বাড়ির ছাদে উঠে বাইরের দিকে তাকিয়ে দেখে এক সাধু নালার চালধোয়া জলে হাত ধুচ্ছে । এই দেখে বেশ্যাটি চেঁচিয়ে বলল, ‘ও সাধুবাবা ! আপনি কী করছেন ?’ সাধুবাবা জবাব দেন, ‘তুই কি অন্ধ নাকি, দেখতে পাচ্ছিস না, আমি হাত ধুচ্ছি ?’ বেশ্যাটি তাকে নিষেধ করা সত্ত্বেও বাবাজী শুনলেন না । তখন সে ছাদ থেকে নেমে এসে সাধুবাবার সামনে গিয়ে বলল, ‘বাবা ! এ তো ভাতের মাড়, এতে হাত ধুলে হাত যে আরও ময়লা হবে । আপনি পরিষ্কার জলে হাত ধোন ।’ সাধুবাবা উত্তর করেন, ‘এতে হাত ধুলে যদি হাত আরও ময়লা হয়, তবে কি বেশ্যারা এর থেকে বেশি শুদ্ধ যে তাদের সেবা করলে তোর কল্যাণ হবে ? হাত পরিষ্কার জলে সাফ হয়, না ময়লা জলে ?’ এই কথা শুনে বেশ্যাটির চেতনা হল—সত্যিতো, বাবাজী ঠিক কথাই বলেছেন । তখন সে বাবাজীকে জিজ্ঞাসা করল, ‘বাবা ! তাহলে বলুন কিসে আমার কল্যাণ হবে ?’ সাধুজী উত্তর দিলেন, ‘যে সাধু-সন্তের কোনো মত, কোনো সম্প্রদায় বা কোনো আশ্রমের প্রতি পক্ষপাত নেই, আগ্রহও নেই যাঁর আচরণ শুদ্ধ, পবিত্র, যাঁর মধ্যে জীবের কল্যাণ ছাড়া আর কোনো চিন্তা নেই, যাঁর মধ্যে কোনো কামনা-বাসনা নেই, তিনি স্ত্রী, পুরুষ, সাধু অথবা ব্রাহ্মণ যে কোনো বর্ণ, আশ্রম, সম্প্রদায়ভুক্ত হোন না কেন তাঁর সঙ্গ, তাঁর উপদেশ শুনলে, তোর কল্যাণ হবে ।’</p>
<p class="Text">তাৎপর্য হল, যেখানে স্বার্থ, অহংকার, ভোগবুদ্ধি এবং সম্পদ আহরণ করার মনোবৃত্তি থাকবে সেখানে আসুরী-সম্পদ আশ্রয় করবেই । যেখানে আসুরী-সম্পদ প্রবেশ করবে সেখানে শান্তি নষ্ট হবে এবং অশান্তি, ঝগড়াঝাটি হবে, পতন হবে ।</p>


<p class="Page-Break"> </p>
<p class="Heading" id="toc_marker-21">১৯. ঈশ্বরের ইচ্ছা</p>
<p class="Text">এক সাধু নৌকায় করে কোথাও যাচ্ছিলেন । নৌকায় আরো বহু যাত্রী ছিল । নদীর মোহনার কাছে এসে নৌকাটি নিয়ন্ত্রণ হারিয়ে ফেলল, স্রোতের টানে নৌকাটি বইতে লাগল । মাঝি তখন চিৎকার করে বলতে লাগল, ‘নৌকা এখন আমার হাতের বাইরে, জোর বান এসেছে, সামনে ঘূর্ণি, সব ডুবে যাবে । ভগবানকে ডাকা ছাড়া আর কোনও উপায় নেই ।’ এই শুনে কেউ কান্নাকাটি জুড়ে দিল, কেউ কেউ ভগবানকে স্মরণ করতে লাগল । সাধুবাবা এক কোণে বসেছিলেন, পাশে কমণ্ডলু । তিনি— ‘জয় সীতারাম, জয় জয় সীতারাম, জয় সীতারাম, জয় জয় সীতারাম’ বলতে বলতে কমণ্ডলুতে জল ভরে ভরে নৌকায় ঢালতে লাগলেন । যাত্রীরা বলতে লাগল, ‘এ কী করছেন ? এ কী করছেন ?’ কিন্তু কে শোনে সে কথা । সাধু নদী থেকে জল তোলেন আর নৌকায় ভরেন, আর ‘জয় সীতারাম, জয় জয় সীতারাম’ বলে হাঁকতে থাকেন । কিছুক্ষণ পর দেখা গেল নৌকাটা নিয়ন্ত্রণে এসেছে । ঠিক পথেই এসে পড়েছে । মাঝিও তখন হাল ধরেছে । মাঝি বলল, ‘আর ভয় নেই, তীর খুব কাছে ।’ এ কথা শুনে সাধুবাবা নৌকা থেকে কমণ্ডলু দিয়ে জল তুলে বাইরে ফেলতে লাগলেন, আর সেই রকম ‘জয় সীতারাম, জয় জয় সীতারাম’ বলে হাঁকতে লাগলেন । যাত্রীরা বলল, ‘আপনি কী পাগল হয়েছেন, এরকম কাজ করছিলেন কেন ?’ বাবাজী বললেন, ‘কেন, আমার দোষ কী হয়েছে?’ যাত্রীরা বলল, ‘আপনার দয়ামায়া নেই ? সাধু হয়েছেন, বেশভূষা আপনার সাধুর, আর এ রকম মূর্খের মতো কাজ করছেন ? এতগুলো লোক ডুবে যাচ্ছিল আর আপনি নৌকায় জল ভরছিলেন ?’ বাবাজী বললেন, ‘যদি আমি এই ডুবন্ত নৌকায় না থেকে দূর থেকে তোমাদের ডুবতে দেখতাম তাহলে দয়ার প্রশ্ন আসত । কিন্তু আমি তো তোমাদের সঙ্গেই নৌকায় বসে । আমি তো সাধু তাই মূর্খের কাজ করি কী করে ?’ যাত্রীরা বলল, ‘নৌকা যখন ডুবুডুবু হল তখন আপনি জল ভরতে লাগলেন, আর যখন নৌকা ঘূর্ণি থেকে বেঁচে গেল, তখন আপনি জল বার করে দিতে লাগলেন । উল্টো কাজ হল না ?’</p>
<p class="Text">বাবাজী বললেন, ‘আমি তো উল্টো কিছুই করিনি, সোজা কাজই করেছি । উল্টো কী করে হল ?’ লোকেরা জিজ্ঞাসা করল— ‘কাজটি ঠিক কী করে হল ?’ বাবাজী বললেন— ‘সঠিক এজন্যই যে, সব কিছুর তাৎপর্য আমি বুঝি না । আমার মনে হল ভগবান বোধহয় নৌকাটা ডুবিয়ে দেবেন । তাই যদি তাঁর ইচ্ছা হয় তাহলে আমি তাঁর ইচ্ছায় সাহায্য করি না কেন ? আবার যখন নৌকা বিপদ থেকে উঠে এল, তখন ভাবলাম উনি বোধ হয় নৌকা ডোবাবেন না, তাই তাঁর ইচ্ছা অনুযায়ী কাজ করাই ভালো, এই বিবেচনা করে নৌকা থেকে জল বার করে দিতে লাগলাম । আমি সাধু মানুষ, মরা আর বাঁচায় নিজস্ব কোনো ইচ্ছা বা বাসনা আমার নেই, ভগবানের ইচ্ছাই আমার ইচ্ছা । ভগবানের লীলা কে বুঝবে ? যদি আগে জানতাম যে ভগবান নৌকা ডোবাবেন না তাহলে আমি জল ভরতাম না, কিন্তু সে সময় একথা বুঝতে পারিনি । ভেবেছিলাম তিনি নৌকাখানা ডোবাবেন, এ তাঁরই সঙ্কেত ।’</p>
<p class="Text">এ হচ্ছে শরণাগত ভক্তের লক্ষণ । সাধুবাবাটি তো এরকম করেছিলেন । কিন্তু আপনাদের এই কথা বলার উদ্দেশ্য হল, নৌকা যদি নিতান্তই ডুবতে থাকে তবে ওতে জল ভরবেন না ঠিক কথা, বাঁচার উপায় করুন, কিন্তু কোনোক্রমেই কান্নাকাটি করবেন না । এই চিন্তা মাথায় রাখবেন যে সব আগে থেকেই ঠিক হয়ে আছে । যা হবার তাই হবে, এবং তাতেই কোনো না কোনো মঙ্গল নিহিত রয়েছে ।</p>


<p class="Page-Break"> </p>
<p class="Heading" id="toc_marker-22">২০. বুদ্ধিমান রাজা</p>
<p class="Text">যদি কেউ প্রভূত ধনদৌলতের অধিকারী হয় তাহলে সেটি বিশেষ ভগবৎ-কৃপা বলা যায় না কারণ এরকম ধনদৌলত অনেক পাপী, অসৎ লোকেরও থাকে— ‘<span class="char-style-override-1">সুত দারা অরু লক্ষ্মী পাপী কে ভী হোয় ।</span>’ (অর্থাৎ স্ত্রী, পুত্র অধিকন্তু ধনলক্ষ্মী পাপীরও থাকতে পারে ।) এ সব পাওয়া এমন বিশেষ কিছু নয় । </p>
<p class="Text">তাহলে একটা গল্প বলতে হয় । এক রাজা ছিলেন । তাঁর সাধুসন্তের পরিধানের প্রতি খুব শ্রদ্ধাভক্তি ছিল । কারো কারো সাধুবেশের উপর এমন শ্রদ্ধাভক্তি থাকে । রাজা সাধুসন্তের দর্শন পেলে খুবই খুশি হতেন । সাধুবেশে কেউ এলে সে যে উদ্দেশ্যেই আসুক, রাজা তাকে খুব আদরযত্ন করতেন, তাঁর যথোচিত সেবা করতেন । যদি শুনতে পেতেন যে অমুক জায়গায় সাধু-মহাত্মা আসছেন, তিনি নিজেই পায়ে হেঁটে সেখানে যেতেন এবং খুব শ্রদ্ধা-সমাদরের সঙ্গে তাঁকে সঙ্গে করে রাজপ্রাসাদে নিয়ে আসতেন । সাধুটি যা চাইতেন রাজা তাই তাঁকে দিতেন । রাজার এই সাধুভক্তির কথা সকলেই জানত । পাশের রাজ্যে আর একজন রাজা ছিল, যে এসব কথা শুনেছিল । তার মনে হল এই রাজা খুব মূর্খ । সাধু সেজে যে কেউ একে ঠকাতে সক্ষম । সেই চিন্তা করে সে একদিন এক বহুরূপীকে ডেকে এনে বলল, ‘তুমি সাধু সেজে ওই রাজার কাছে যাও । তিনি তোমার সঙ্গে কেমন ব্যবহার করেন তুমি এসে আমাকে জানাবে ।’ বহুরূপীও খুব চালাক । সে সাধু সেজে ওই রাজার রাজ্যে গেল । রাজা যখন শুনলেন, এক সাধু আসছে তখন তিনি নিজে গিয়ে তাকে খুব সম্মান দেখিয়ে নিজের মহলে নিয়ে এসে খুব সেবাযত্ন করলেন ।</p>
<p class="Text">একদিন ওই রাজা সাধুকে বললেন, ‘মহারাজ ! কিছু বলুন ।’ ছদ্মবেশী সাধু বলল, ‘মহারাজ ! আপনি খুব ভাগ্যবান যে আপনি এত বড় রাজ্য, এত ধনদৌলত পেয়েছেন । এত বড় সৈন্যবাহিনী, স্ত্রী, পুত্র, দাসদাসী সকলেই আপনার অনুগত । তাই বলছিলাম আপনার উপর ভগবানের অশেষ কৃপা ।’ এ ধরনের অনেক কথা সাধু রাজাকে বলল । রাজা চুপ করে সব শুনে গেলেন । এভাবে দু’তিন দিন থাকার পর ওই সাধু একদিন বলল, ‘আচ্ছা মহারাজ ! এবার আমাকে বিদায় দিন ।’ রাজা বললেন, ‘সাধুমহারাজ, আপনার যা অনুগ্রহ ।’ তারপর রাজা তাকে কোষাগারে নিয়ে গিয়ে বললেন, ‘এখান থেকে সোনা-দানা, মণি-মাণিক্য টাকা-পয়সা যা আপনার ইচ্ছা যত খুশি নিয়ে নিন ।’ রাজা কোষাগার উন্মুক্ত করে দিলেন । নকল সাধু তো সেখান থেকে যত খুশি টাকাপয়সা ধনরত্ন নিয়ে গাড়ি বোঝাই করল । যখন যাবার জন্যে প্রস্তুত হচ্ছে তখন রাজা বললেন, ‘সাধুমহারাজ ! এ সব তো আপনি নিজের ইচ্ছায় নিয়েছেন, এবার আমি আমার দিক থেকে একটি রুপোর বাক্স আপনাকে উপহার দিচ্ছি ।’ এই বলে রাজা তাকে একটা রেশমি কাপড়ে জড়ানো রুপোর বাক্স উপহার দিলেন । সাধু এরপর ওই রুপোর বাক্স এবং অন্যান্য মালপত্র নিয়ে ওখান থেকে বিদায় নিল ।</p>
<p class="Text">সাধুবেশী বহুরূপী তার রাজার কাছে পেঁছলে রাজা তাকে জিজ্ঞাসা করলেন, ‘এত কী নিয়ে এলে ?’ সে উত্তর করল, ‘মহারাজ ! লাখো কোটি টাকার ধনরত্ন নিয়ে এসেছি ।’ রাজা ভাবলেন পাশের রাজ্যের রাজা একেবারেই মূর্খ ! আসল-নকল সাধুর কোনো জ্ঞানই তাঁর নেই । ও তো একেবারেই নির্বোধ । বহুরূপী আরো বলল, ‘ওই রাজা আমাকে নিজে থেকে একটা উপহার দিয়েছেন ।’ রাজা বললেন—‘ভালো কথা, একবার সেটি আমাকে দেখাও ।’ সেই বহুরূপী বাক্সটা রাজার হাতে দিল । ওপরের রেশমি কাপড়টা খুলে রাজা দেখলেন একটি রুপোর বাক্স । বড় বাক্সটার মধ্যে আর একটা রুপোর বাক্স, তারও মধ্যে আরও একটা ছোট্ট রুপোর বাক্স । ছোট বাক্সটা খুলে দেখা গেল ভেতরে একটা কানাকড়ি অতি যত্নে রাখা আছে । রাজা বুঝতে পারলেন ওই রাজা মূর্খ নয় বরং অতি বুদ্ধিমান । সাধুদের প্রতি ওঁর ভক্তি প্রশংসার যোগ্য । রাজা তখন বহুরূপীকে জিজ্ঞাসা করলেন, ‘রাজার সঙ্গে তোমার কী কী কথা হয়েছিল, সব বলো ?’ বহুরূপী বলল, ‘রাজা আমাকে একদিন কিছু শোনাতে বলেছিলেন । আমি তাঁকে বলেছিলাম, আপনি খুব ভাগ্যবান, আপনার এত বড় রাজ্য, অতুল ধন-সম্পত্তি, মনের মতো স্ত্রী, পুত্র আদি পেয়েছেন । আপনার উপর ভগবানের অশেষ কৃপা ।’ বহুরূপীর কথা শুনে এ সবকিছুর তাৎপর্য ৱুঝতে রাজার বিলম্ব হল না ।</p>
<p class="Text">তিনটি বাক্সের তাৎপর্য হল স্থূল-শরীর, সূক্ষ্ম-শরীর আর কারণ-শরীর । এসবের ভেতরে কী আছে ? না, ভিতরে কানা কড়ি । তার মানে কিছুই নেই । বাইরে থেকে সাধুটির বেশভূষা দেখতে খুব মনোহারী কিন্তু ভিতরে কিছুই নেই । ‘আপনার উপর ভগবানের অশেষ কৃপা’— বহুরূপীর এই যে আশীর্বচন, তার মূল্যও কানাকড়ি । বৈভবলাভ ঈশ্বরকৃপা নয় । কৃপা তাই, যার দ্বারা ভগবানে অনুরাগ হয়, তাঁর প্রতি ভক্তি-প্রেম বৃদ্ধি হয় ।</p>


<p class="Page-Break"> </p>
<p class="Heading" id="toc_marker-23">২১. ভগবান কার দাস হন ?</p>
<p class="Text">বৃন্দাবনে এক ভক্ত শ্রীকৃষ্ণের মন্দিরে বিগ্রহ দর্শন করতে যায়, কিন্তু সেখানে তাঁর কোনো বিগ্রহের দর্শন হয় না । অন্য ভক্তদের জিজ্ঞাসা করায় তারা বলল, ‘শ্রীকৃষ্ণের বিগ্রহ তো তোমার সামনেই রয়েছে, তুমি কি দেখতে পাচ্ছ না ?’ ভক্ত বলল, ‘ভাই ! আমি তো দেখতে পাচ্ছি না ।’ এই ভাবে পরপর তিন দিন মন্দিরে গিয়েও কৃষ্ণ বিগ্রহের দর্শন না পেয়ে ভক্তটি ভাবল, ‘তাই তো, সবাই দেখতে পাচ্ছে অথচ আমিই কেবল বিগ্রহের দর্শন পাচ্ছি না ! তা হলে আমি নিশ্চয় খুবই পাপী । আমার বেঁচে থাকার চেয়ে যমুনায় ডুবে মরাই ভালো ।’ </p>
<p class="Text">এই ভেবে রাত্রিবেলা যমুনায় ডুবে মরবে বলে সে নদীর দিকে পা বাড়াল । যমুনার ঘাটে এক কুষ্ঠরোগী শুয়ে ছিল । ভগবান তাকে স্বপ্নে দেখা দিয়ে বললেন, ‘বাছা, এখনি একজন ভক্ত এইখানে আসবে । তুই তার পা দুটো জড়িয়ে ধরবি, আর বলবি, বাবা ! আমার কুষ্ঠ ভালো করে দাও । তার কৃপায় তোর কুষ্ঠ রোগ সেরে যাবে ।’ </p>
<p class="Text">কুষ্ঠরোগী উঠে বসল আর রাস্তার দিকে চেয়ে অপেক্ষা করতে লাগল । ওই ভক্তটি যখন তার কাছে উপস্থিত হল অমনি সে তার পা দুটো জড়িয়ে ধরে কাঁদতে কাঁদতে বলে, ‘বাবা আমায় কৃপা করো ! আমার কুষ্ঠ ভালো করে দাও ।’ ভক্তটি বলল—‘ওরে ! শোন শোন আমি এক মহাপাপী । মন্দিরে ঠাকুরও আমাকে দর্শন দিতে অপরাগ ।’ এই বলে ভক্তটি পা ছাড়াবার চেষ্টা করল । কিন্তু কুষ্ঠরোগী তাকে কিছুতেই ছাড়ল না । কুষ্ঠী বলল, ‘প্রভু ! তুমি একবার স্বমুখে শুধু বলো, তোর কুষ্ঠ ভালো হয়ে যাক ।’ ভক্তটি বলল— ‘সে যোগ্যতাও আমার নেই ভাই ।’ কুষ্ঠী যখন খুবই কাকুতি-মিনতি করতে লাগল তখন ভক্তটি বাধ্য হয়েই বলে ফেলল, ‘বেশ বলছি । ভগবান, এর কুষ্ঠ ভালো করে দাও ।’ বলতে না বলতেই কুষ্ঠ লোকটির রোগ কোথায় মিলিয়ে গেল । তখন সে তার স্বপ্নের কথা ভক্তটিকে জানিয়ে বলল, ‘ভগবানই আমাকে স্বপ্নে এ কথা শিখিয়ে দিয়ে গেছেন ।’ এই বৃত্তান্ত শুনে ভক্তটি চিন্তা করল, ‘তাহলে আজ মরব না ।’ তারপর সে যমুনার ঘাট থেকে আবার ফিরে মন্দিরে এল । আর আশ্চর্য ! এবার ভক্তটির মন্দিরে বিগ্রহ দর্শন হল । ভক্তটি তখন ঠাকুরকে সাষ্টাঙ্গে প্রণাম করে জিজ্ঞাসা করল, ‘প্রভু, প্রথমে আপনি কেন আমাকে দর্শন দিলেন না ?’ ভগবান উত্তর দিলেন, ‘তুই সারাজীবনে আজ পর্যন্ত আমার কাছে কিছু চাইলি না, তাতে তোকে আমি কী করে মুখ দেখাব ।’ এখন বলে দিলি—‘এর কুষ্ঠ ভালো করে দাও, তো এখন তোর কাছে মুখ দেখাবার যোগ্যতা লাভ করলাম ।’</p>
<p class="Text">এর তাৎপর্য হল, যে কিছু চায় না ভগবান তার দাস হয়ে থাকেন । হনুমান শ্রীরামচন্দ্রের নিষ্কাম সেবাই করতেন তাই ভগবান তাঁর দাসত্ব স্বীকার করেছিলেন, তার কাছে ঋণী হয়ে গিয়েছিলেন—‘<span class="char-style-override-1">সুন সুত তোহি উরিন মৈ নাহী ।</span>’ (শ্রীরামচরিতমানস সুন্দরকাণ্ড ৩২ ।৪) । ‘শোনো পুত্র ! তোমার কাছে আমার ঋণ শোধ হবার নয় ।’</p>
<p class="Text">যে সেবা করে সেই বড়, আর যে সেবা গ্রহণ করে সে হয়ে যায় ছোট । কিন্তু ভগবান এবং তাঁর প্রেমিক ভক্তদের ছোট হওয়াতে কোনো লজ্জা নেই । তাঁরা ইচ্ছা করে ছোট হয়ে থাকতে ভালবাসেন । ছোট হয়েও বাস্তবে তাঁরা ছোট হন না, বরং বড় হওয়ার যে অভিমান সেটা তাঁদের থাকে না ।</p>


<p class="Page-Break"> </p>
<p class="Heading" id="toc_marker-24">২২. অপকারের বদলে উপকার</p>
<p class="Text">পণ্ডিত জয়দেব ছিলেন একজন খুব উচ্চস্তরের মহাত্মাপুরুষ । ওই দেশের রাজা তাঁকে খুব ভক্তিশ্রদ্ধা করতেন এবং তাঁর সব দায়দায়িত্ব নিজে বহন করতেন । জয়দেব একজন গৃহী হওয়া সত্ত্বেও খুব ত্যাগীপুরুষ ছিলেন । ‘কিছু প্রাপ্তি হোক, বা কেউ ধন-সম্পত্তি দান করুক— এসবের বিন্দুমাত্র ইচ্ছা তাঁর মনে ছিল না । তাঁর স্ত্রীও ছিলেন পতিব্রতা । শোনা যায় জয়দেব বিবাহ করতে চাননি, ভগবান স্বয়ং তাঁর বিবাহ দিয়েছিলেন ।</p>
<p class="Text">একদিনের কথা, রাজা তাঁকে অনেক দ্রব্যসামগ্রী টাকা-কড়ি উপহার দিয়েছিলেন । সে সবের সঙ্গে তিনি বাড়ি ফিরছিলেন । বাড়ির পথে ছিল এক গভীর জঙ্গল । জয়দেব অনেক ধনরত্ন নিয়ে বাড়ি ফিরছেন এ খবর একদল ডাকাত জানতে পারে । জয়দেব যেইমাত্র জঙ্গলে প্রবেশ করেছেন অমনি ডাকাতের দল চারদিক থেকে ঘিরে ধরে তাঁর কাছে যত ধনরত্ন ছিল সব তারা লুট করে নিল । ডাকাতরা চিন্তা করল, এ তো রাজার গুরু, এ যদি বেঁচে থাকে তবে আমাদের ধরিয়ে দেবে । অতএব একে মেরে ফেলতে হবে । </p>
<p class="Text">এই ভেবে তারা জয়দেবের দুই হাত কেটে জঙ্গলের একটা কুয়োর মধ্যে তাঁকে ফেলে দিয়ে চলে গেল । তার দুই-এক দিন পর রাজা ওই জঙ্গলে শিকারের জন্য এসেছেন । তাঁর লোকজন খাবার জলের সন্ধান করতে করতে ওই কুয়োটা দেখতে পেল । তারা একটা ঘটিতে দড়ি বেঁধে কুয়োর মধ্যে সেটা নামাতেই কুয়োর ভিতর থেকে আওয়াজ এল, ‘ওরে ভাই ! দেখিস যেন ঘটিটা আমার মাথায় না লাগে । তোরা কী করছিস্ ? এতে জল নেই ।’ রাজার অনুচরেরা জয়দেবের গলার আওয়াজ চিনতে পারল । উনি এখানে কী করে এলেন ? তারা দৌড়ে গিয়ে রাজামশাইকে বলল, ‘মহারাজ ! জয়দেব ওই কুয়োর মধ্যে পড়ে রয়েছেন, কথা বলছেন ।’ রাজা গিয়ে দেখেন সত্যিই তাই । তখন তিনি বললেন, ‘ওকে তুলে আন ।’ সযত্নে তাঁকে উপরে তোলা হল । তখন সবাই দেখতে পায় জয়দেবের দুটো হাত কাটা । রাজা জিজ্ঞাসা করলেন, ‘গুরুদেব ! এ কী করে হল ?’ জয়দেব বললেন, ‘মহারাজ ! আমার প্রারব্ধ (ভাগ্য) বশে যা হবার হয়েছে ।’ জয়দেবকে অনেক জিজ্ঞাসাবাদ করা হল—কারা এ কাজ করেছে, তাদের চিনতে পেরেছেন কি না, তারা দেখতে কেমন ইত্যাদি, কিন্তু জয়দেব মুখ খুললেন না । শুধু বললেন, ‘এ আমার কর্মফল, আর কিছুই না ।’ রাজা তাঁকে প্রাসাদে নিয়ে এলেন । ওষুধপত্র দিয়ে পটি বেঁধে চিকিৎসাদি ও সবরকম সেবার ব্যবস্থা করলেন ।</p>
<p class="Text">তারপর অনেক দিন গত হয়েছে । আর একদিনের কথা । যে ডাকাতরা জয়দেবের হাত কেটে তাঁকে কুয়োয় ফেলে দিয়েছিল তারা সাধুর বেশ ধরে কোনো এক জায়গায় যেতে যেতে দূরে দেখতে পেল রাজামশাই আসছেন । সঙ্গে জয়দেবও রয়েছেন । জয়দেব ডাকাতদের চিনতে পারলেন । তিনি রাজাকে বললেন, ‘মহারাজ ! আপনি তো আমাকে অনেকদিন ধরে টাকাকড়ি ধনরত্ন নেবার জন্য অনুরোধ করছেন, তা আজ এক কাজ করুন— ওই যে চারজন লোক যাচ্ছে ওরা আমার বিশেষ বন্ধু আজ ওদের কিছু ধনরত্ন দিন । আমাকে দেওয়া আর আমার বন্ধুদের দেওয়া একই কথা ।’ একথা শুনে রাজা খুব অবাক হলেন এই ভেবে যে, জয়দেব তো জীবনে কখনো কারো কাছে এভাবে কিছু চাননি তবে আজ এ কথা বলছেন কেন ? যাইহোক রাজার আদেশে ওই চারজনকে ডেকে আনা হল । তারা এসে দেখল হাত-কাটা অবস্থায় জয়দেব সেখানে বসে আছেন । তাদের তো ভয়ে প্রাণ উড়ে গেল, তারা ভাবল এবার বোধহয় আমাদের ফাঁসি দেওয়া হবে । রাজা সাধুরূপী ডাকাতদের সঙ্গে খুব ভাল ব্যবহার করলেন । তারপর প্রচুর সোনা-রুপো-মোহর উপহার দিলেন । ওরা যত পারল নিল, কিন্তু বোঝা খুব ভারী হয়ে গেল । এখন কী করা যায় ? রাজা তখন তাঁর লোকজনদের আদেশ দিলেন, ‘এদের সঙ্গে গিয়ে পৌঁছে দিয়ে এসো ।’ রাজার আদেশে যত ধনরত্ন সব গাড়িতে চাপিয়ে রাজার সিপাইদের সঙ্গে দিয়ে পাঠিয়ে দেওয়া হল । তখন পথ চলতে চলতে সিপাইদের যে প্রধান সে ভাবল, জয়দেব তো কোনোদিন কাউকে কিছু দেবার জন্য বলেন না, আজ কেন তবে এ কথা বললেন, ব্যাপার কী ? সে তখন এক সাধুকে জিজ্ঞাসা করল, ‘সাধুজী, বলুন তো আপনারা কী কোনোদিন জয়দেবের কোনো উপকার করেছিলেন ? জয়দেবের সঙ্গে আপনাদের কিসের সম্পর্ক ? আজ আমরা তাঁর স্বভাবের ব্যতিক্রম দেখলাম । বহু বছর ধরে দেখছি জয়দেব কাউকে বলেন না যে একে কিছু দাও । কিন্তু আপনাদের জন্যে আজ তিনি রাজার কাছে সুপারিশ করলেন ?’ এ কথা শুনে ওই চারজন ছদ্মবেশী সাধু পরস্পর মুখ চাওয়া-চাওয়ি করতে লাগল । একজন বলল, ‘উনি একদিন মরতে বসেছিলেন, আমরা সেদিন ওকে বাঁচাই । শুধু ওঁর হাত দুটোই কাটা গিয়েছিল, নয়তো ওঁর গলাই কাটা যেত । সেই উপকারের বিনিময়ে উনি আজ আমাদের কিছু পাইয়ে দিলেন ।’ তাদের এত বড় মিথ্যা কথা মা ধরণী সহ্য করতে পারলেন না । সঙ্গে সঙ্গে মাটি দু’ফাঁক হয়ে গেল । আর ওই চারজনই সেই ফাটলের মধ্যে তলিয়ে গেল । সিপাইরা দেখে অবাক হয়ে গেল আর মুশকিলেও পড়ল । এখন এত জিনিসপত্রের কী করবে ? সাধুরা তো মাটির তলায় চলে গেল । সিপাইরা তখন ওখান থেকে সোজা রাজবাড়িতেই ফিরে গেল । ফিরে গিয়ে যা যা ঘটেছিল সব বৃত্তান্ত রাজাকে বলল । আর তাই শুনে জয়দেব কাঁদতে লাগলেন । কাঁদতে কাঁদতে যখন চোখের জল মুছতে গেছেন, তখনই তাঁর হাত আগের মতোই হয়ে গেল । রাজাও দেখেশুনে খুব আশ্চর্য হলেন । পূর্বের ন্যায় হাত কীভাবে হয়ে গেল? রাজা ভাবলেন এই চারজন হয়তো জয়দেবের ঘনিষ্ঠ বন্ধু, তাই তাদের মৃত্যুতে তিনি চোখের জল ফেলছেন । রাজা জিজ্ঞাসা করলেন, ‘গুরুদেব আমাদের তো আপনি শিক্ষা দেন— শোক কোরো না, চিন্তা কোরো না, আর এখন নিজের বন্ধুদের মৃত্যুতে আপনি কেনই বা শোক করছেন ?’ তখন জয়দেব বললেন, ‘এই যে চারজন লোককে দেখলেন এরাই আমার ধনরত্ন সব লুট করে আমার হাত কেটে নিয়েছিল ।’ রাজা আশ্চর্য হয়ে জিজ্ঞাসা করলেন, ‘সে কী কথা মহারাজ ! যারা আপনার হাত কেটে ফেলল তাদের আপনি বিশেষ বন্ধু বলে পরিচয় দিলেন ।’ জয়দেব বললেন, ‘দেখুন মহারাজ ! এক হয় কথার মাধ্যমে উপদেশ দেওয়া, আর অপরটি হল নিজের আচরণের মাধ্যমে উপদেশ প্রদান করা । আচরণের মাধ্যমে উপদেশ দান অনেকগুণ শ্রেষ্ঠ । আমি যে হাতে আপনার দেওয়া ধনরত্ন দান গ্রহণ করেছি সে পাপ-হাত কেটে নেওয়াই উচিত । ডাকাতরা এ কাজটা করে দিয়েছে, আর ধনগুলিও লুট করে নিয়েছে । অতএব ওরা আমার পরম উপকার করেছে এতে আমার পাপ নাশ হয়ে গেছে । সেজন্য ওরা তো আমার পরম বন্ধুই বটে । আর আমি কাঁদছি এইজন্যে যে, আমাকে লোকে সন্ত-মহাত্মা বলে, মহাপুরুষ বলে । অথচ সেই আমারই জন্য এতগুলো লোকের প্রাণ নাশ হল । তাই আমি কেঁদে কেঁদে ঈশ্বরের কাছে প্রার্থনা করছি যে, হে প্রভু ! লোকে আমাকে ভুল করেই মহাত্মা বলে ভাবে । আমার জন্য আজ এতগুলো লোক প্রাণ হারাল, আমি মহা পাতকী, দুরাত্মা । আমার অপরাধ ক্ষমা করো । মহারাজ এখন আমি প্রার্থনা ছাড়া আর কী করতে পারি ?’</p>
<p class="Text">রাজা আশ্চর্য হয়ে বললেন, ‘গুরুদেব ! আপনি যদি পাতকীই হবেন আর আপনার জন্য চারজন লোক মারা গেল তাহলে আপনার কাটা হাত ফিরে পেলেন কী করে ? কী করে এ সম্ভব হল ?’ জয়দেব বললেন—‘পরমেশ্বর তাঁর ভক্তের অপরাধ, পাপ, অসদ্গুণ নিজগুণে মার্জনা করেন । তাই তাঁর কৃপায় হাত ফিরে পেয়েছি ।’ রাজা বললেন— ‘মহারাজ ! ওরা আপনার এত ক্ষতি করল অথচ আপনি ওদের এত ধনরত্ন পাইয়ে দিলেন কেন ?’ জয়দেব বললেন, ‘দেখুন মহারাজ ! ওদের ধনের প্রতি লোভ ছিল প্রচুর, আর এই ধনলোভে ওরা আরো কত লোকের না জানি হাত কাটবে । এই চিন্তা করে আমি আপনার কাছে প্রার্থনা জানালাম, যাতে ওদের প্রভূত ধন-রত্ন দেওয়া হয় । তাহলে ওই বেচারাদের আর কোনো নির্দোষ মানুষকে হত্যা করতে হবে না । আমি তো দোষী ছিলাম তাই ওরা আমাকে শাস্তি দিয়েছে কিন্তু কোনো নির্দোষকে যেন কষ্ট না দেয় ।’ তাই আমি ওদের যথেষ্ট ধন পাইয়ে দিয়েছি । রাজা আরও অবাক হয়ে তাঁকে বললেন, ‘আপনি আমাকে আগে এসব কথা বলেননি কেন ?’ উত্তরে জয়দেব বললেন, ‘মহারাজ ! আগে যদি বলতাম তবে আপনি ওদের শাস্তি দিতেন । ওদের শাস্তি হোক— এটা আমি চাইনি । আমি তো ওদের সাহায্য করতে চেয়েছিলাম । কেননা ওরা আমাকে পাপ থেকে মুক্তি দিয়েছে, আমাকে ক্রিয়ার মাধ্যমে শিক্ষা দিয়েছে । পাপের ফলেই আমার হাত কাটা গেছে । না হলে ঈশ্বরের রাজ্যে তিনি স্বয়ং থাকতে কেউ কাউকে অনুচিত দণ্ড দিতে পারে ? এটি তো আমার প্রতি ওদের উপকার, কেননা পাপের ফল ভোগ করিয়ে তারা আমাকে শুদ্ধ করেছে ।’</p>
<p class="Text">এই ঘটনার দ্বারা প্রমাণিত হয় যে, সুখ কিংবা দুঃখ দেবার দ্বিতীয় কেউ নেই । অন্য কেউ সুখ কিংবা দুঃখ দেয়— এ ভাবনা মূঢ়তা—‘<span class="char-style-override-1">সুখস্য দুঃখস্য ন কোঽপি দাতা পরো দদাতীতি কুবুদ্ধিরেষা</span>’ (অধ্যাত্মরামায়ণ ২ ।৬ ।৬) । প্রকৃতপক্ষে আমাদের ভাগ্যফলেই জীবনে দুঃখ-কষ্ট আসে কিন্তু ঘটনাক্রমে এতে যে নিমিত্ত হয় তার উপর দয়া করা উচিত, কেননা সে বেচারি অহৈতুক এতে পাপের ভাগী হল !</p>
<p class="Shlok">সুখ দুঃখের একমাত্র দাতা বিশ্বপতি ।</p>
<p class="Shlok">যদি কেউ ভাবে অন্য সে অতি দুর্মতি ॥</p>


<p class="Page-Break"> </p>
<p class="Heading" id="toc_marker-25">২৩. ভগবান ভাবের কাঙাল</p>
<p class="Text">এক গৃহী ব্যক্তি খুবই উচ্চস্তরের ত্যাগী পণ্ডিত ছিলেন । ত্যাগ যে গৃহত্যাগী সন্ন্যাসীদেরই একচেটিয়া তা নয় । গৃহস্থ, সাধু সকলের মধ্যেই ত্যাগ থাকতে পারে । </p>
<p class="Text">পণ্ডিতজী খুব বিবেকবান পুুরুষ ছিলেন । সর্বদা ভগবানের কথা নিয়েই থাকতেন । এক ধনী ব্যক্তি তাঁর কাছে দীক্ষা গ্রহণ করার পর বললেন, ‘প্রভু ! বলুন এবার, কী দিয়ে আপনার সেবা করব ?’ ধনী ব্যক্তিটি বারবার এ নিয়ে পীড়াপীড়ি করতে লাগল । পণ্ডিতজী বলেন— ‘বাবা ! ঈশ্বর যখন তোমাকে এত দিয়েছেন, তুমি একটা সদাব্রত খুলে দাও । অন্নদান মহাদান । ক্ষুধার্তকে ভোজন করাও, অন্ন দান করো ‘<span class="char-style-override-1">অন্নদানং মহাদানম্ </span>।’ ধনী ব্যক্তিটিও খুব শ্রদ্ধাবান ছিলেন । সে সেদিন থেকে অন্নদানের কাজ শুরু করে দিলেন । অন্নদানের কাজ বেশ চলতে লাগল । মানুষ যদি সতর্ক না থাকে তবে অনেক ক্ষেত্রে অহংকার এসে যায় । দান করতে করতে সেই ধনী ব্যক্তিরও অহংকার উপস্থিত হল । ‘আমি কত জনকে অন্নদান করছি’ এই ভাব তাঁর মনে বাসা বাঁধল । অহংকারের ফল হল এই, একটা নির্দিষ্ট সময়ে অন্ন দান করতেন । অন্য সময়ে যদি কেউ আসত তাহলে তাকে তাড়িয়ে দিতেন, তিনি বলতেন— ‘সবাই ভিখারি হয়ে গেছে, পেটে আগুন লেগেছে সব, আর সময়-অসময় নেই দল বেঁধে চলে আসছে । আক্কেল বলে কিছু নেই কারো ।’ আরো কত গালাগালি করতেন ।</p>
<p class="Text">পণ্ডিতজী ওখানকার লোকজনের কাছ থেকে সদাব্রতের খবরাখবর নিলেন । লোকেরা তাঁকে জানাল, ‘মহারাজ ! অন্ন ভিক্ষা তো দিচ্ছে, কিন্তু অপমান, গালাগালিও খুব করছে ।’ তখন একদিন পণ্ডিতজী নিজে রাত এগারোটায় ওই ধনী ব্যক্তির বাড়িতে গিয়ে দরজার কাড়া নাড়তে লাগলেন আর ডাকতে লাগলেন, ‘শেঠজী আছেন ? কিছু খাবার দেবেন ? খুব ক্ষিদে পেয়েছে ।’ ভিতর থেকে আওয়াজ এল, ‘দূর হও ! এখন ভিক্ষা দেবার সময় নয় ।’ ফের পণ্ডিতজী ডাকলেন, ‘দিন না বাবা কিছু খাবার । বাসি, পচা যা হোক । কালকের বাসি বাড়তি কিছু রুটি দিন, খুব ক্ষিদে পেয়েছে ।’ শেঠ উত্তর করেন— ‘দূর হও, এখান থেকে ।’ পণ্ডিতজী জেনেশুনেই পরীক্ষা করতে গিয়েছিলেন । সেজন্য বারবার খাবারের আর্জি জানাতে লাগলেন । শেঠ খুব উত্তেজিত হয়ে চেঁচিয়ে বলে উঠলেন, ‘বলে দিয়েছি তো এত রাতে কিছু হবে না, যা ।’ পণ্ডিতজী আবার বললেন, ‘শেঠজী ! মাত্র একটা রুটি, যা হোক দাও ।’ এবার শেঠ খুব রেগে গলা ফাটিয়ে বলে উঠলেন, ‘কী রকম নাছোড়বান্দা লোক রে তুই ?’ আর দরজাটা জোরে খুলেই বাইরে বেরিয়ে এলেন । বাইরে বেরিয়ে দেখেন সামনে তাঁর গুরু মহারাজ স্বয়ং দাঁড়িয়ে আছেন । তাঁকে দেখেই শেঠ বলে ওঠেন— ‘মহারাজ, আপনি !’ পণ্ডিতজী বললেন, ‘আমাকে দেবে তো ? আমি চাইলেই তুমি দেবে এই তো ।’ শেঠ বিনীতভাবে বলল— ‘মহারাজ ! আমি বুঝতে পারিনি ।’ পণ্ডিতজী বললেন, ‘বেটা ! আমাকে চিনতে পেরেছো তাই এত রাতেও খাবার দেবে । কিন্তু অন্য কেউ হলে দিতে না । এইতো ? একে দান বলা যায় না । তুমি কত লোককে তিরস্কার গালাগালি করেছ, এতে কত ক্ষতি হয়েছে জান ?’ শেঠ বললেল—‘মহারাজ ! আর এ রকম হবে না । এখন থেকে যেই আসুক, ফেরাব না ।’ এবার থেকে যে কেউ ভিক্ষা করতে এলে শেঠ পণ্ডিতজীর কথা মনে করে কাউকে আর ফেরান না ।</p>
<p class="Text">অতএব সব সময় সব রূপে ভগবানকে দেখবে । গরিবের বেশে, ভিখারির বেশে কত ছল করে ভগবান আসেন তার ঠিকঠিকানা নেই । সেজন্য যাকে দেবে তাকে যত্নের সঙ্গে ভক্তিসহকারে দেবে দেবে অহংকারশূন্য হয়ে । অহংকারশূন্য হয়ে দিলে তিনি তৃপ্তিসহকারে গ্রহণ করেন । ভগবান ভাবের ভিখারি, তিনি প্রেমের ভিখারি । তোমার ভাব যদি বিরক্তির হয়, অশ্রদ্ধার হয়, ভগবান সেখানে আসবেন না । তোমার যদি যথার্থ দেবার ভাব হয় তো ভগবান নেবার জন্য হাত বাড়িয়ে দেন । তিনি প্রেমের কাঙাল । প্রেমের সঙ্গে দীন হয়ে যদি দিতে পার ভগবান খুব খুশি হন । পরম তৃপ্তিভরে তিনি গ্রহণ করেন । এই কথাটি খুবই প্রসিদ্ধ—</p>
<p class="Shlok"> অহংকারী দুর্যোধনের রাজভোগ ছেড়ে ।</p>
<p class="Shlok">শাক অন্ন খান প্রভু বিদুরের ঘরে ॥</p>


<p class="Page-Break"> </p>
<p class="Heading" id="toc_marker-26">২৪. অধীকারের সদ্ব্যবহার</p>
<p class="Text">একটা হাতি মরার পর যমালয়ে গেছে । যমরাজ তাকে শুধোচ্ছেন, ‘হ্যঁা রে ! তোকে এত বড় একটা প্রকাণ্ড শরীর দিয়ে পাঠানো হল, আর তুই মানুষের বশ হলি কী করে ? তোর একটা পায়ের সমান মানুষ, সেই ছোট্ট মানুষটা তোকে বশ করে নিল ?’ </p>
<p class="Text">হাতি বলল, ‘মহারাজ ! মানুষ এমনই এক জাত যে আমার চেয়েও বড় বড় প্রাণীকে সে বশ করে নেয় ।’</p>
<p class="Text">ধর্মরাজ বলেন, ‘আমার এখানে তো কতই না মানুষ আসে ! কই, তাদের দেখে তো এমন মনে হয় না ।’</p>
<p class="Text">হাতি বলল, ‘মহারাজ ! আপনার এখানে তো তারা আসে মরার পরে । যদি জীবন্ত মানুষ আসত তো বুঝতে পারতেন ।’</p>
<p class="Text">ধর্মরাজ দূতকে বললেন, ‘যা তো, একজন জীবন্ত মানুষ এখানে নিয়ে আয় ।’</p>
<p class="Text">যমদূত বলল, ‘জী হুজুর ! এখনি যাচ্ছি ।’ </p>
<p class="Text">দূত পৃথিবীতে বিচরণ করতে করতে এক জায়গায় দেখল, গরমে ছাতের উপরে খাটে একটা লোক ঘুমোচ্ছে । সে তখন খাট সমেত লোকটাকে কাঁধে তুলে নিয়ে যমালয়ের দিকে রওনা হল । মাঝপথে লোকটার ঘুম ভেঙে গেল । দেখল, ‘অদ্ভুত ব্যাপার ! কেউ তাকে শূন্যে তুলে নিয়ে যাচ্ছে ?’ লোকটা ছিল এক কায়স্থ, বইটই লিখত । বইতে যমদূতের যেসকল লক্ষণ লেখা আছে, সেই রকম দেখে সে বুঝল, এ নির্ঘাৎ যমদূত । আমাকে তাহলে যমালয়ে নিয়ে যাচ্ছে । সে তখন পকেট থেকে তাড়াতাড়ি কাগজ-কলম বার করে খচ খচ করে কী সব লিখেই কাগজটা পকেটে পুরে নিল । তারপর চুপচাপ খাটের উপর মটকা মেরে পড়ে রইল । ভাবল চিৎকার-চেঁচামেচি করলে পড়ে গিয়ে হাড়গোড় ভাঙবে । দেখা যাক কী হয় !</p>
<p class="Text">সকাল হতে না হতেই দূত যমালয়ে পেঁছে গেল । ধর্মরাজের সভা সবে মাত্র আরম্ভ হয়েছে । দূত গিয়ে সেখানে খাট নামাল । কায়স্থ ঝট করে উঠেই পকেট থেকে একটা কাগজ বার করে দূতের হাতে দিল ধর্মরাজকে দেবার জন্যে । সেই চিরকুট ভগবান বিষ্ণুর নামে লেখা হয়েছিল । দূত কাগজটি ধর্মরাজের হাতে দিলে ধর্মরাজ সেটি মন দিয়ে পড়লেন । তাতে লেখাছিল— ‘প্রিয় ধর্মরাজ ! আপনাকে জানানো হচ্ছে যে এই পত্রবাহক আমার একান্ত-সচিব । একে আপনার কাছে পাঠালাম । একে দিয়ে আপনি যাবতীয় কাজ করাবেন । ইতি নারায়ণ, বৈকুণ্ঠপুরী ।’</p>
<p class="Text"> লেখা পড়েই ধর্মরাজ তড়াক করে গদি থেকে উঠে এসে কায়স্থকে বললেন, ‘আসুন মহারাজ ! সিংহাসনে বসুন ।’ কালবিলম্ব না করে কায়স্থ ধর্মরাজের সিংহাসনে গিয়ে বসল । ততক্ষণে দূত একটা লোককে নিয়ে এসে সভায় হাজির করল । কায়স্থ বলল, ‘এ কে ?’ </p>
<p class="Text">দূত জানায়— ‘হুজুর । এ একটা ডাকাত । বহু লোকের সর্বনাশ করেছে, বহু লোককে খুন করেছে । এর কী দণ্ড হবে ?’</p>
<p class="Text">কায়স্থ বলল, ‘একে স্বর্গে পাঠিয়ে দাও ।’</p>
<p class="Text">তারপর আর একজনকে উপস্থিত করা হল । কায়স্থ জিজ্ঞাসা করল, ‘এ কে ?’</p>
<p class="Text">দূত বলল— ‘এ একজন দুধওয়ালা, দুধে ভেজাল মিশিয়ে বিক্রি করত । সেই ভেজাল দুধ খেয়ে বহু ছোট ছোট শিশু পেট ফুলে মারা গেছে । এর কী শাস্তিবিধান হবে ?’</p>
<p class="Text">‘একেও স্বর্গে পাঠিয়ে দাও ।’ </p>
<p class="Text">ততক্ষণে আরেকজন উপস্থিত হল । </p>
<p class="Text">‘এ কে ?’ </p>
<p class="Text">দূত— ‘হুজুর এ মিথ্যা সাক্ষী দিয়ে বহু বেচারিকে ফাঁসিয়েছে । একে কী করব ?’ </p>
<p class="Text">কায়স্থ— ‘ওঃ, জিজ্ঞাসা করছ কী ? সব স্বর্গে পাঠিয়ে দাও ।’ এরপর ব্যভিচারী, পাপী, হিংসুটে যত রকমের দুষ্ট থাকতে পারে সব একে একে এল, আর সবাইকার জন্য ওই একই হুকুম হল ‘স্বর্গে পাঠিয়ে দাও ।’ ধর্মরাজ আর কী করবেন ! সিংহাসনে বসে বিষ্ণুর একান্ত সচিব যা বলছেন তাই মেনে নিতে হবে । ওদিকে স্বর্গে তো লাইন পড়ে গেছে, দেখে ভগবান ভাবছেন, একি কাণ্ড ! এত লোক কোথা থেকে আসছে ? পৃথিবীতে কী তবে কোনো মহাত্মার আবির্ভাব হল নাকি ? লোকে দল বেঁধে স্বর্গে হাজির হচ্ছে । ভগবান দেখলেন, সব যমালয় থেকে উঠে আসছে ।</p>
<p class="Text">নারায়ণ তখন নিজেই যমালয়ে গেলেন । নারায়ণকে দেখে সবাই উঠে দাঁড়াল । যমরাজ উঠে দাঁড়ালেন, আর ওই কায়স্থও উঠে দাঁড়াল । নারায়ণ জিজ্ঞাসা করলেন, ‘ধর্মরাজ ! আপনি সবাইকে স্বর্গে পাঠিয়ে দিচ্ছেন, ব্যাপার কী ? এত লোক ভক্ত হয়ে গেল নাকি ?’</p>
<p class="Text">ধর্মরাজ বললেন, ‘প্রভু ! এ কাজ আমি করিনি । আপনি যে লোক পাঠিয়েছেন, এ তাঁরই কাজ ।’ </p>
<p class="Text">নায়ায়ণ বললেন, ‘আমি আবার কবে লোক পাঠালাম ?’</p>
<p class="Text">তিনি কায়স্থকে জিজ্ঞাসা করলেন, ‘তোমাকে কে পাঠিয়েছে ?’</p>
<p class="Text">কায়স্থ বলল, ‘প্রভু ! আপনি পাঠিয়েছেন ।’</p>
<p class="Text">নারায়ণ হতভম্ব হয়ে বললেন, ‘আমি কবে পাঠালাম হে ?’</p>
<p class="Text">কায়স্থ বলল, ‘প্রভু ! এখানে আসা আমার বাপের সাধ্য কী যে আসব । আপনিই তো আমাকে পাঠিয়েছেন । আপনার ইচ্ছা ছাড়া কি কোনো কাজ হতে পারে ? এ কি আমার শক্তিতে হয়েছে ?’</p>
<p class="Text">নারায়ণ বললেন, ‘ঠিক আছে ! কিন্তু তুমি এ কী করছ ?’</p>
<p class="Text">কায়স্থ বলল, ‘কী করেছি প্রভু ?’</p>
<p class="Text">নারায়ণ বললেন, ‘তুমি যে সবাইকে স্বর্গে পাঠিয়ে দিয়েছ !’</p>
<p class="Text">কায়স্থ বলল, ‘‘যদি স্বর্গে পাঠানো অন্যায় হয়ে থাকে তবে যত সাধু, সন্ত, মহাত্মা আছে সবাইকেই দণ্ড দিতে হয় । আর যদি আমি ঠিক করে থাকি, তবে আর কৈফিয়ৎ কিসের ? এতে যদি আপনার মত না থাকে তো সবাইকে ফেরত পাঠিয়ে দিন । তবে শ্রীমদ্ভগবদ্গীতায় আপনার যে বাণী লেখা আছে তা কেটে ফেলতে হবে— ‘<span class="char-style-override-1">যদ্গত্বা ন নিবর্তন্তে তদ্ধাম পরমং মম</span>’ (গীতা ১৫ ।৬) । আমার ধামে পেঁছে কেউ ফিরে আসে না ।’’</p>
<p class="Text">নারায়ণ— ‘কথা তো ঠিক ! যত বড়ই পাপী হোক না কেন যদি স্বর্গে (বৈকুণ্ঠধামে) যায় তবে ফিরে আসে না । তার সমস্ত পাপ ক্ষয় হয়ে যায় । কিন্তু এ কাজ তুমি কেন করলে ?’</p>
<p class="Text">কায়স্থ বলল, ‘আমি তো ঠিক কাজই করেছি প্রভু ? আমার কাছে যে আসবে আমি তাকেই স্বর্গে পাঠিয়ে দেব । আমি কাউকে দণ্ড দেব না । আমি জানি, অল্প সময়ের জন্য সিংহাসন পেয়েছি, তো ভালো কাজ কেন করব না ? মানুষকে উদ্ধার করা কি খারাপ কাজ ?’ </p>
<p class="Text">নারায়ণ যমরাজকে বললেন, ‘ধর্মরাজ ! আমি বুঝতে পারছি না, একে আপনি সিংহাসনে বসালেন কী কারণে ?’ ধর্মরাজ বললেন, ‘প্রভু ! আপনার লেখা চিরকুট আমার কাছে রয়েছে । ওতে আপনি স্পষ্ট সই করে এই নির্দেশ দিয়ে তাকে পাঠিয়েছেন ।’</p>
<p class="Text">ভগবান কায়স্থকে জিজ্ঞাসা করলেন, ‘ওহে, তোমাকে আবার চিরকুট দিয়ে কখন পাঠালাম আমি ?’ কায়স্থ বলল, ‘আপনি শ্রীমদ্ভগবদ্গীতায় বলেছেন <span class="char-style-override-1">সর্বস্য চাহং হৃদি সন্নিবিষ্টঃ</span> (গীতা ১৫ ।৭) ।’ ‘আমি সকলের হৃদয়ে বাস করি । অতএব হৃদয় থেকে আদেশ এসেছে কাগজে লিখে দাও, তাই কাগজে লিখে দিয়েছি । আদেশ তো আপনারই । যদি এটা আপনি আমার কথা মনে করেন তো গীতা থেকে ওই কথাগুলো বাদ দিয়ে দিন ।’</p>
<p class="Text">নারায়ণ বললেন, ‘ঠিক কথা ।’ তিনি ধর্মরাজকে প্রশ্ন করলেন, ‘ওহে ধর্মরাজ ! ব্যাপার কী ? এই জীবন্ত মানুষ এখানে এল কী করে ?’</p>
<p class="Text">ধর্মরাজ দূতকে জিজ্ঞাসা করলেন, ‘যমালয়ে জীবন্ত মানুষ নিয়ে এলি কেন ?’ দূত বলল, ‘ধর্মরাজ ! আপনিই তো একদিন বলেছিলেন একটা জীবন্ত মানুষ নিয়ে আসার জন্য ।’</p>
<p class="Text">ধর্মরাজ বললেন, ‘এই সেই লোক নাকি ? আরে, সবকিছু বলবি তো !’</p>
<p class="Text">দূত বলল, ‘আমি কী বলব মহারাজ । আপনিই তো কাগজটা নিলেন আর একে সিংহাসনে বসিয়ে দিলেন । তাই আমি আর কিছু বলার সাহস পাইনি ।’</p>
<p class="Text">হাতিটা কিন্তু ওখানে দাঁড়িয়ে দাঁড়িয়ে সব দেখছিল । সে যমরাজকে বলল, ‘হুজুর, আপনি বলেছিলেন আমি কী করে মানুষের বশ হলাম এখন দেখছি আপনি এবং নারায়ণও স্বয়ং মানুষের বশ হয়ে গেছেন । এই কালো চুলওয়ালা মানুষ খুব সাংঘাতিক মহারাজ ! এ যদি মনে করে সব ওলোট-পালট করে দিতে পারে । কিন্তু এ তো নিজেই সংসারে ফেঁসে আছে ।’</p>
<p class="Text">ভগবান বললেন, ‘এখন যা হবার হয়ে গেছে, কী আর করা যাবে !</p>
<p class="Text">বাবা ! তুমি এবারে ফিরে যাও ।’</p>
<p class="Text">কায়স্থ বলল, ‘প্রভু গীতায় আপনি বলেছেন, ‘<span class="char-style-override-1">মামুপেত্য তু কৌন্তেয় পুনর্জন্ম ন বিদ্যতে</span>’ (গীতা ৮ ।১৬), আমাকে পাবার পর পুনরায় আর জঃ্ নিতে হয় না, তা এখন বলুন আপনাকে কী আমি পাইনি ?’</p>
<p class="Text">ভগবান বললেন, ‘আচ্ছা বাবা ! তুমি চলো আমার সঙ্গে ।’</p>
<p class="Text">কায়স্থ বলল, ‘প্রভু ! কেবল আমিই যাব ? ওই হাতি বেচারা এখানেই থাকবে ? এর কৃপাতেই তো আমি এখানে এসেছি । একেও তাহলে সঙ্গে নিন, প্রভু ।’</p>
<p class="Text">হাতি বলল, ‘প্রভু ! আমার অনেক স্বজাতি এখানে নরক ভোগ করছে, তাদেরও তবে সঙ্গে নিয়ে নিন ।’</p>
<p class="Text">ভগবান নারায়ণ বললেন— ‘চল বাবা, সবাইকেই নিয়ে চল ।’</p>
<p class="Text">যমালয়ে ভগবানের আসার ফলে হাতির মঙ্গল হল, কায়স্থেরও মঙ্গল হল অন্য সকলেরও মঙ্গল হল ।</p>
<p class="Text">এটি কল্পিত গল্প । কিন্তু এর তাৎপর্য খুব গভীর অর্থবহ । কোনো অধিকার যদি পাও তবে তা দিয়ে সকলের মঙ্গল করো । যতটা পার ভালো করো । নিজের দিক থেকে কারো কোনো মন্দ করো না, কাউকে দুঃখ দিও না । গীতার বাণী ‘<span class="char-style-override-1">সর্বভূতহিতে রতাঃ</span>’ (গীতা ৫ ।২৫, ১২ ।৪) ‘জীব মাত্রেরই মঙ্গল চিন্তা করো’ । অধীকার, পদ ইত্যাদি কিছু দিনের জন্য পাওয়া গেছে, চিরকাল থাকবে না । সুতরাং সবার সঙ্গে ভালো ব্যবহার করো ।</p>


<p class="Page-Break"> </p>
<p class="Heading" id="toc_marker-27">২৫. সবার দাতা রাম</p>
<p class="Text">অনেক দিন আগের কথা । বাদশা আকবর তাঁর সঙ্গীসাথিদের নিয়ে জঙ্গলে শিকার করতে গিয়েছিলেন । দৈবক্রমে জঙ্গলে তিনি পথ হারিয়ে ফেলেন । চলতে চলতে একটি ক্ষেত দেখা গেল । সামনে দেখলেন এক কৃষকের বাড়ি । তিনি সেই কৃষকের কাছে গিয়ে বললেন, ‘ভাই ! আমার খুব খিদে পেয়েছে আর পিপাসাও পেয়েছে, তুমি যদি কিছু খাবার আর জল দাও তো বাঁচি । আমি এই রাজ্যের একজন কর্মচারী ।’ কৃষক বলল, ‘ভালো কথা ! তাহলে তো তুমি আমার মালিক ।’ এই বলে সে তাঁকে রুটি আর জল এনে দিল । জমিতে আখ হয়েছিল, তা ছেঁচে রস বের করে তাঁকে পান করতে দিল । বিশ্রামের জন্য একটা দড়ির খাট এনে দিল । বাদশা খুব তৃপ্তি পেলেন । বিশ্রাম নিতে নিতে ভাবলেন, ‘এমন শরবত তো আমি কখনো খাইনি, রুটিও বেশ মিষ্টি ।’ বাদশা খুবই ক্ষুধার্ত ছিলেন এবং ক্ষুধায় শুকনো রুটিও ভালো লাগে ।</p>
<p class="Text">যখন বাদশার বিদায় নেবার সময় হল তখন তিনি কৃষককে ডেকে বললেন, ‘শোনো ! তোমার যদি কোনোদিন কোনো দরকার পড়ে তবে দিল্লি এসো । আমার নাম আকবর । কাউকে জিজ্ঞাসা করে নিও ।’ আরো বললেন, ‘কলম দোয়াত আর কাগজ নিয়ে এসো কিছু লিখে দিয়ে যাই ।’ কৃষকের ঘরে কোনো কাগজ কলম বা দোয়াত কিছু ছিল না । ক্ষেতমজুর লোক, পড়াশোনার বালাই নেই । একটা ভাঙা মাটির কলসি ছিল, কৃষক তারই একটা টুকরো আর একটা কাঠকয়লা এনে বাদশার সামনে রাখল । আকবর সেই কলসির টুকরোতে নিজের নাম সই করে দিলেন, আর কৃষককে বললেন, ‘যেদিন আমার সঙ্গে দেখা করতে যাবে এটা সঙ্গে নিয়ে যেও ।’ তারপর কৃষক সেই ভাঙা কলসির টুকরোটো তার ঘরের এক কোণে রেখে দিল । বহুবছর ওটা পড়েই রইল । </p>
<p class="Text">একবার দেশে আকাল পড়ল । বর্ষা হল না, ফসল জন্মাল না । কৃষক খুব কষ্টে পড়ল । নিজেদের খাবার তো জুটছেই না, গোরু-মোষগুলির জন্যে ঘাস-খড় জোটানোও মুশকিল হল । পানীয় জলেরও বিশেষ অভাব দেখা দিল । তখন কৃষকের স্ত্রী একদিন স্বামীকে বলল—‘একদিন এক রাজার লোক আমাদের ঘরে এসেছিল না ? সে বলেছিল দরকার মতো দিল্লি গিয়ে দেখা করতে । তার কাছে একবার যাও না ?’ স্ত্রীর কথায় কৃষক সেই কলসির টুকরোটা সঙ্গে করে দিল্লির উদ্দেশ্যে রওনা দিল । দিল্লি পেঁছে সে সকলকে জিজ্ঞাসা করতে লাগল—‘আকবর নামে লোকটির বাড়ি কোন্টা ?’ আকবরের নাম শুনে একজন বাদশার প্রাসাদটা দেখিয়ে দিল । কৃষক রাজপ্রাসাদের ফটকের সামনে গিয়ে প্রহরীদের জিজ্ঞাসা করল, ‘এটা কি আকবরের বাড়ি ?’ প্রহরীরা ধমকে বলে উঠল, ‘কী বলছিস কী ? ভদ্রভাবে কথা বলো ।’ কৃষক নিজের ভাষায় সরল মনে কলসির ভাঙা টুকরোটা দেখিয়ে বলে—‘যাও না ভাই ! গিয়ে আকবরকে বলো তোমার সঙ্গে একটা লোক দেখা করতে এসেছে ।’ প্রহরীরা চমকে গেল দেখে যে, বাদশাহ স্বয়ং এটাতে স্বাক্ষর করেছেন । তারা বাদশাহকে গিয়ে বলে— ‘জাঁহাপনা ! একজন গেঁয়ো লোক আপনার সঙ্গে দেখা করতে চাইছে, ভদ্রভাবে সে কথা বলতেও জানে না ।’ এই বলে তারা কৃষকের দেওয়া কলসির টুকরোটা তাঁকে দেখাল । আকবর তখনি কৃষককে ডেকে আনতে বললেন । আকবর জমকালো সিংহাসনের উপরে বসেছিলেন । তাকে দেখে কৃষক বলল, ‘ও আকবর ! তুমি তো অনেক উঁচুতে বসে আছ ।’ আকবর বললেন, ‘এসো ভাই ! তুমি বসো ।’ বলে সিংহাসন থেকে নেমে আবার বললেন, ‘ভাই ! একটু অপেক্ষা করো । আমি নামাজ পড়ে নিই । তারপর তোমার সঙ্গে কথা বলব । এখন নামাজের সময় হয়ে গেছে । নামাজটা সেরে নিই ।’ </p>
<p class="Text">কৃষক দেখল আকবর একটা কাপড় বিছিয়ে তার উপর উঠছে আর বসছে । আকবরের নামাজ পড়া শেষ হলে কৃষক তাঁকে জিজ্ঞাসা করল— ‘এ তুমি কী করছিলে ?’ বাদশা জবাব দিলেন, ‘আমি পরমেশ্বরের কাছে প্রার্থনা করছিলাম ।’ কৃষক বলল, ‘আমি তো বুঝতে পারলাম না ।’ আকবর বললেন, ‘আমাদের উপরে ভগবান আছেন, এ হচ্ছে তাঁর কাছে প্রার্থনা করা ।’ </p>
<p class="Text">কৃষক— ‘কতবার এ রকম করতে হয় ?’</p>
<p class="Text">আকবর— ‘দিনে পাঁচবার করতে হয় । যে মালিক এই দুনিয়ায় সব কিছু দিয়ে রেখেছেন তাঁর কাছে দয়া ভিক্ষা করতে হয় ।’ কৃষকটি বলল, ‘আমি তো একবারও প্রার্থনা করি না, তা সত্ত্বেও তিনি সব দিয়ে রেখেছেন, আর দিচ্ছেন । তোমাকে পাঁচবার প্রার্থনা করতে হয় ? তাহলে আর কী ! আচ্ছা, আমি চলি ভাই, জয়রাম !’ এই বলে সে চলে যাবার জন্য উঠে দাঁড়াল । বাদশা তাকে ডেকে বললেন, ‘কী জন্য এসেছিলে, কই কিছু বললে না তো ?’ কৃষক বলল—‘ দেশে আকাল । বড় কষ্টে পড়েছিলাম । আমার বউ বলে দিয়েছিল তুমি দিল্লি যাও, তাই এসেছিলাম । দেখলাম তুমি নিজেই টাকাকড়ির জন্য দিনে পাঁচবার করে নামাজ পড়ছ । তাহলে আমি আর তোমার কাছ থেকে কী চাইব ? আমাকে কিছুই করতে হয় না, তৱু পরমেশ্বর আমাকে সব দেন । তাহলে তোমার কাছ থেকে কী নেব ?’ </p>
<p class="Text">বাদশাহ বললেন, ‘ওরে ভাই ! তোমার যা চাই তুমি নাও না ?’ কৃষক বলে, ‘না, না, তোমার এত কষ্টে পাওয়া জিনিস আমি নিই কী করে ?’ এই বলে সে বাড়ি ফিরে এল । স্ত্রী কৃষককে জিজ্ঞাসা করল, ‘কী হল ?’ কৃষক বলল, ‘কী আর হবে ! ঈশ্বরই সকলের প্রভু, অতএব তিনি আমারও । তাহলে এমন লোকের কাছে কী চাইব, যে নিজেই ভিক্ষুক । অতএব ঈশ্বরের প্রতি ভরসা রাখো এবং তাঁকে স্মরণ করো ।’</p>
<p class="Text">এরই কয়েকদিন পর কতকগুলো চোর চুরি করার ফন্দি আটল । পাশে সেই কৃষকের গোয়ালঘর ছিল । সেখানে তারা লুকিয়ে রইল । ঘরের মধ্যে স্বামী-স্ত্রীতে কথাবার্তা হচ্ছিল । স্ত্রী বলছিল, ‘হ্যাঁ গো ! তা, তুমি দিল্লি গেলে আর কিছু আনলে না ?’</p>
<p class="Text">স্বামী বলে— ‘কী আর আনব ? আমার কাছে কিছু কি ছিল ?’</p>
<p class="Text">স্ত্রী— ‘কিছু রোজগার করতে তো পারতে ?’</p>
<p class="Text">স্বামী—‘না, ভগবানের উপর সব ছেড়ে দিয়েছি । তিনি দিলে তবেই নেব ।’</p>
<p class="Text">স্ত্রী— ‘তা করলে হবে । কিছু কাজকর্ম তো করতে হবে ।’</p>
<p class="Text">স্বামী— ‘কাজ কারবার করা ছাড়াও ধন পাওয়া যায়, কিন্তু আমি তা নিই না । ঠাকুরের যদি ইচ্ছা হয় তো ঘরে পাঠিয়ে দেবেন ।’</p>
<p class="Text">দুজনে এভাবে কথাবার্তা বলতে লাগল । লোকটি তার স্ত্রীকে বলে, ‘ধৈর্য ধরো । এখন তো ভালো বৃষ্টি হয়েছে, চাষ করব । দেখবে সব ঠিক হয়ে যাবে, কোনো চিন্তা নেই । আমি তো ভগবানের ভরসায় আছি, কারো কাছে কিছু নেব না । ভগবানের দেবার অনেক পথ । যখন দেন তখন অঢেল দেন ।’</p>
<p class="Text">আজকের ঘটনার কথাই বলি । নদীর ধারে আমি সকালে গিয়েছিলাম । দেখলাম নদীতে বান এসেছিল । খুব জল বেড়েছিল । দেখলাম নদীর পাড়ে একটা ধস নেমে গেল । দেখি মাটিতে একটা হাঁড়ি পোঁতা রয়েছে । ওটা আমি খুলে দেখি ওতে অনেক সোনাদানা, মোহর সব কত কী ভরা রয়েছে ! আমি ভাবলাম এটা তো আমার নেওয়া উচিত হবে না, ঈশ্বর নিজে পাঠাবেন তবে নেব । কে জানে ওটা কার ? তাই ঢাকনাটা আবার লাগিয়ে দিয়ে চলে এলাম ।’</p>
<p class="Text">স্ত্রী বলে— ‘কী আশ্চর্য ! হাঁড়িটা কোথায় রেখে এলে ?’</p>
<p class="Text">কৃষক— ‘ওই যে, যেখানটায় একটা জামগাছ আছে না, ঠিক ওর তলায় ।’</p>
<p class="Text">চোরগুলো গোয়ালে বসে বসে এদের সব কথা শুনল । তারা বলাবলি করল, ‘কৃষক তো আচ্ছা খ্যাপা । চল আমরা ওখানে যাই । আজ চুরি করার দরকার নেই । চুরি করতে গেলে ধরা পড়ার ভয় আছে । যা পাবার ওখানেই পেয়ে যাব ।’ এই বলে তারা নদীর তীরে সেই জামগাছতলায় গেল । গিয়ে সত্যিই একটা হাঁড়ি দেখতে পেল । এখন হয়েছে কী, হাঁড়ির ঢাকনাটা একটু সরে গিয়েছিল । আর একটা কেউটে সাপ হাঁড়িটার ভিতরে ঢুকে গিয়েছিল । যেমনি লোকগুলো হাঁড়ির ঢাকনাটা খুলেছে, অমনি সাপটা ফোঁস করে উঠেছে । চোরেরা ভয়ে তাড়াতাড়ি ঢাকনা চাপা দিয়ে পিছিয়ে এল । তারা ভাবল ‘কৃষক নিশ্চয় তাদের দেখেছিল, তাই ওদের মারবার জন্যে সে ওই সব কথা বানিয়ে বলেছে ।’ চলতো, এই হাঁড়িটা তার ঘরেই ফেলে দিয়ে আসি ।’</p>
<p class="Text"> তখন তারা ওই হাঁড়িটার মুখটা ভাল করে বেঁধে কৃষকের ঘরে নিয়ে এল । তারা দুজন স্বামী-স্ত্রীতে তখন শুয়ে পড়েছিল । চোরগুলো তাদের ঘরের চাল ফুটো করে হাঁড়িটা উল্টিয়ে ঢেলে দিল । হাঁড়ির মধ্যে যত জিনিস ছিল সব ঘরের ভেতরে পড়ল । উপর থেকে প্রথমে সাপটা পড়ল, তার উপর যত সোনার মোহর ছিল, সব সমেত হাঁড়িটা পড়ল । সাপটা তো ওতেই চাপা পড়ে মরে গেল ।</p>
<p class="Text">ভগবান এই রকম অঢেল দেন । সকালে কৃষক আর তার স্ত্রী ঘুম থেকে উঠে দেখল সোনা আর মোহরে তাদের ঘর ভর্তি । তাহলে কার কাছে কী চাইব ? ভগবান কীভাবে যে দেন এ কেউ জানে না । যে ভগবানের উপর ভরসা রাখে সে রিক্ত থাকতে পারে না । কোনও সময় হয়তো সে অভুক্ত থাকতে পারে, পরবার কাপড়েরও অভাব থাকতে পারে, জনসমক্ষে তার অপমানও হতে পারে, কিন্তু এ সবে তার মনে কোনো দুঃখ হয় না । যে ভগবানের উপর একবার ভরসা করেছে সে সকল অবস্থাতেই সন্তুষ্ট থাকে ।</p>


<p class="Page-Break"> </p>
<p class="Heading" id="toc_marker-28">২৬. মুক্তির উপায়</p>
<p class="Text">পুরাণ ভারতীয় সংস্কৃতির এক অমূল্য সম্পদ । মানব জীবনের উৎকর্ষতা লাভের উপযুক্ত বহু বিচিত্র সুন্দর সুন্দর উপাখ্যান সহজ সরল এবং সরস ভাষায় লিপিবদ্ধ করা হয়েছে । সে সবের তাৎপর্য হল, হিংসা-দ্বেষবর্জিত হয়ে আপন কর্তব্য পালন এবং ঈশ্বরলাভ করা । পদ্মপুরাণের ভূমিখণ্ডে এ রকম একটি সুন্দর বর্ণনা আছে —</p>
<p class="Text">অমরকণ্টক তীর্থে সোমশর্মা নামে এক ব্রাহ্মণ বাস করত । তার পত্নী সুমনা ছিল সাধ্বী, পতিব্রতা রমণী । তাদের কোনো সন্তান ছিল না । সংসারেও অভাবের অন্ত ছিল না । একে তো সন্তানের অভাব, উপরন্তু সংসারে অভাব-অনটন । সোমশর্মা খুব দুঃখে কাল কাটাতে লাগল ।</p>
<p class="Text">স্বামীকে চিন্তিত দেখে একদিন সুমনা তাকে বলল, ‘স্বামি ! আপনি চিন্তা ত্যাগ করুন । কারণ চিন্তার মতো কষ্টদায়ক আর কিছুই নেই । স্ত্রী, পুত্র এবং ধনের চিন্তা কোনোদিন করতে নেই । এই সংসারে জীবের জন্ম পূর্বজন্মের ঋণবদ্ধতার কারণে অর্থাৎ কারো ঋণ পরিশোধের জন্যে অথবা কারো কাছ থেকে ঋণ আদায়ের জন্য হয়ে থাকে । মা, বাবা, স্ত্রী, পুত্র, ভাই, বোন, বন্ধু, আত্মীয়, দাস-দাসী প্রভৃতি সব নিজ নিজ ঋণবদ্ধতার জন্যেই এ পৃথিবীতে জন্ম নিয়ে আমাদের সঙ্গে সম্পর্কযুক্ত হয় । শুধু মানুষই নয়, পশু-পক্ষীও ওই ঋণবদ্ধতার জন্যেই এ পৃথিবীতে আসে ।’</p>
<p class="Text">সংসারে শত্রু, মিত্র আর উদাসীন— এই তিন রকম পুত্র জন্ম নেয় । শত্রুভাবাপন্ন পুত্র আবার দু’রকম হয়— এক পূর্বজন্মে কেউ কারো কাছে ঋণ করেছিল, কিন্তু পরিশোধ করেনি তাই পরজন্মে সে ওই ঋণগ্রহণকারীর পুত্র হয়ে জন্ম নেয় । দুই, পূর্বজন্মে কেউ অপরের কাছে কিছু গচ্ছিত রেখেছিল, কিন্তু গচ্ছিত ধন ফিরে পায়নি । ধন যার কাছে গচ্ছিত রাখা ছিল সে ফিরিয়ে না দিয়ে আত্মসাৎ করেছে । তাই পরজন্মে গচ্ছিতকারী ধন আত্মসাৎকারীর পুত্র হয়ে জন্ম নেয় । এই দু’ধরনের পুত্রই ছেলেবেলা থেকেই বাপ-মার প্রতি শত্রুভাবাপন্ন হয় আর ব্যবহারও করে সেইরকম । বড় হলে তারা মা-বাপের অর্থ, সম্পদ বৃথা নষ্ট করে । আবার যখন বিয়ে করে তখন মা-বাপকে বলে—‘এই ঘর জমি জায়গা সব আমার, তোমরা এ সবের কে ?’ এইরকম-ভাবে তারা নানাভাবে মা-বাপকে দুঃখ দেয় । এরকম সন্তান মা-বাবার মৃত্যুর পর শ্রাদ্ধ-তর্পণ পর্যন্ত করে না ।</p>
<p class="Text">মিত্রভাবাপন্ন যারা, তারা ছেলেবেলা থেকেই মা-বাপের সঙ্গে ভালো ব্যবহার করে । তাদের খুব ভালবাসে, তাদের মঙ্গল চিন্তা করে । মা-বাপের মৃত্যুর পর শ্রাদ্ধ, শান্তি, তর্পণ, তীর্থ, দান, ধ্যান ইত্যাদি করে । উদাসীন স্বভাবের যারা তারা সর্বদা উদাসীন ভাবেই কাল কাটায় । তারা কিছু দেয়ও না, নেয়ও না । নিজেরা কোনো ব্যাপারে রুষ্ট হয় না, মা-বাপকেও রুষ্ট করে না । তাদের যেমন সুখ দেবার চেষ্টা করে না তেমনি দুঃখ দেবার চেষ্টাও করে না ।(১)</p>
<p class="Footnotes">(১) যেমন কোনো এক ব্যক্তি সাধু মহারাজের খুব সেবা করে । মৃত্যুকালে কোনো কারণে সাধুবাবার ওই সেবকটিকে যদি মনে পড়ে যায় তাহলে সাধুবাবাকে মৃত্যুর পর ওই সেবকটির ঘরে তার পুত্ররূপে জন্মগ্রহণ করতে হয় । এরূপ সন্তান উদাসীনভাবে জীবনযাপন করে ।</p>
<p class="Text">পুত্র যেমন তিন রকমের হয়, তেমনি মা, বাবা, স্ত্রী, পুত্র, ভাই-বোন, চাকর, প্রতিবেশী, বন্ধু-বান্ধব তথা গোরু, মোষ, ঘোড়া আদিও তিন রকমের হয় । এই সবাইকার সঙ্গে আমাদের যে সম্বন্ধ হয় তা ওই ঋণ-বদ্ধতার জন্যে হয়ে থাকে ।</p>
<p class="Text">প্রিয়তম ! মানুষের যখন অর্থাগম হয় তখন বিনা পরিশ্রমে, বিনা কারণে হয়, আবার যখন যাবার সময় হয় তখন রাখবার শত চেষ্টা করলেও রাখতে পারে না, ধন চলে যায় । এই সব বুঝে আপনার অর্থের চিন্তা করা উচিত নয় । বস্তুতঃ ধর্ম পালন করলেই পুত্র ও ধন লাভ হয় । এ সংসারে যারা ধর্মাচরণ করে তারাই সুখী হয় । সুতরাং আপনি ধর্মের অনুষ্ঠান করুন । যে ব্যক্তি কায়মনোবাক্যে ধর্মাচরণ করে সে ব্যক্তির এ জগতে কোনো কিছুই অলভ্য থাকে না ।</p>
<p class="Text">এত সব বলার পর সুমনা ধর্মের স্বরূপ তথা ধর্মের আনুষঙ্গিক সকল দিক বিস্তারিতভাবে সোমশর্মার কাছে বর্ণনা করল । তাই শুনে সোমশর্মা তার স্ত্রীকে জিজ্ঞাসা করল, ‘তুমি এত সব গূঢ় তত্ত্বের কথা কোথায় শিখলে ?’</p>
<p class="Text">সুমনা বলল, ‘আপনি তো জানেন, আমার বাবা খুব ধর্মপরায়ণ এবং শাস্ত্রজ্ঞ পণ্ডিত ছিলেন । বহু সাধুসন্ত বাবাকে খুব মান্য করতেন, ভালোবাসতেন । উনি নিজেও সাধুসন্তের কাছে যাতায়াত করতেন এবং তাঁদের সঙ্গে ভগবৎ চর্চা করতেন । আমি তাঁর একমাত্র মেয়ে, সে জন্যে তিনি আমাকে খুব ভালোবাসতেন এবং সঙ্গে করে অনেক সৎসঙ্গে নিয়ে যেতেন । এইভাবে নিয়ত সৎসঙ্গের প্রভাবে আমার ধর্মবিষয়ে এ রকম তত্ত্বজ্ঞান হয়েছে ।’</p>
<p class="Text">এসব শুনে সোমশর্মা সুমনার কাছে সুপুত্র লাভের উপায় জিজ্ঞাসা করল । সুমনা বলল, ‘আপনি মহর্ষি বশিষ্ঠের কাছে যান এবং তাঁকে জিজ্ঞাসা করুন । তাঁর কৃপায় আপনার গুণবান সন্তান লাভ হতে পারে ।’ স্ত্রীর কাছে এ কথা শুনে সোমশর্মা মহর্ষি বশিষ্ঠের কাছে গেল এবং তাঁকে জিজ্ঞাসা করল—</p>
<p class="Text">‘প্রভু ! কোন্ পাপে আমি পুত্র এবং ধনলাভে বঞ্চিত, কী করলে আমার এ পাপ ক্ষয় হবে বলুন ।’ মহর্ষি বললেন, ‘পূর্বজন্মে তুমি খুব লোভী ছিলে আর সর্বদা সকলকে হিংসা করতে । তুমি কখনো তীর্থ-ভ্রমণ, পূজা, দান ইত্যাদি কোনো শুভকর্মই করনি । ঘরে শ্রাদ্ধাদির দিনে তুমি বাইরে চলে যেতে । টাকাই ছিল তোমার একমাত্র লক্ষ্য । তুমি ধর্মের আশ্রয় ত্যাগ করে ধনের আশ্রয় নিয়েছিলে । সেজন্য দিন রাত শুধু ধনের চিন্তায় মগ্ন থাকতে । কোটি টাকা উপায় করেও তোমার ধনের পিপাসা মিটত না বরং তা উত্তরোত্তর বেড়েই গিয়েছিল । তুমি জীবনে যত ধন উপার্জন করেছিলে তার সব মাটিতে পুঁতে রেখেছিলে । স্ত্রী-পুত্র তোমার কাছে চেয়ে কিছু পায়নি । এমন কী কোথায় টাকা-কড়ি রেখেছিলে মরার সময় তাও তাদের বলনি । ধনের মায়ায় তুমি ছেলেকে পর্যন্ত ভালোবাসতে ভুলে গিয়েছিলে । এই সব কর্মের ফলে তুমি এ জীবনে দরিদ্র আর অপুত্রক হয়েছ । হ্যঁা ! একবার তুমি এক বিষ্ণুভক্ত ব্রাহ্মণ অতিথিকে সন্তুষ্ট চিত্তে সেবা করেছিলে । তার সঙ্গে তোমরা স্বামী-স্ত্রীতে একাদশীর ব্রত পালন এবং ভগবান বিষ্ণুর পূজা করেছিলে, তার ফলস্বরূপ তুমি উত্তম ব্রাহ্মণ বংশে জন্মগ্রহণ করেছ এবং বিদুষী স্ত্রী লাভ করেছ । বৎস ! উত্তম স্ত্রী, বংশ, রাজ্য, ধন, সুখ, মোক্ষ আদি যে সব দুর্লভ বস্তু তা ভগবান বিষ্ণুর কৃপাতেই লাভ হয় । অতএব তুমি ভগবান বিষ্ণুর শরণ নাও, আর তাঁর ভজনা করো ।’</p>
<p class="Text">মহর্ষি বশিষ্ঠের এরূপ উপদেশে সোমশর্মা আর তার স্ত্রী সুমনা ঈশ্বরের ভজনায় মনপ্রাণ সমর্পণ করল । উঠতে-বসতে, চলতে-শুতে সর্বদাই তাদের ঈশ্বরচিন্তা । যত বড় বিপদ-আপদ আসুক তারা তাতে কোনো ভাবেই বিচলিত হত না । ভগবানের প্রতি তাদের এরূপ ভক্তি দেখে ভগবান বিষ্ণু স্বয়ং তাদের দর্শন দিলেন । বিষ্ণুর বরে তাদের মনুষ্যলোকের যাবতীয় সুখ এবং ভগবদ্ভক্ত, ধর্মপরায়ণ এক পুত্র লাভ হল ।</p>
<p class="Text">সোমশর্মার পুত্রের নাম সুব্রত । বাল্যকাল থেকেই সুব্রত ভগবানের একান্ত অনুরাগী । খেলার সময়েও সে বিষ্ণুর ধ্যানে মগ্ন থাকত । যখন মা সুমনা তাকে খাবার জন্য ডাকত তখন সে বলত, ‘মা ভগবানের চিন্তা পরম অমৃত, আমি তো সব সময় তাই পান করছি ।’ সুব্রতকে মিঠাই, সন্দেশ খেতে দিলেও সে প্রথমে ভগবানকে নিবেদন করত, বলত, ‘প্রভু ! এই ভোগ গ্রহণ করে তুমি তৃপ্ত হও ।’ শুতে যেতে ধ্যান করে সে বলত—‘আমি যোগেশ্বর ভগবান শ্রীকৃষ্ণের শরণ নিচ্ছি ।’ এইরকম খাবার সময়, কাপড় পরবার সময়, বসতে, শুতে সব সময় সে ঈশ্বরচিন্তায় মগ্ন থাকত আর যা কিছু সব ঈশ্বরকে অর্পণ করত । যৌবনকালেও তার কালোচিত ভোগে আসক্তি ছিল না বরং ভোগ ত্যাগ করে সর্বদা ভগবানের ভজনায় নিজেকে ব্যাপৃত রাখত । ভগবান বিষ্ণু তার উপর সন্তুষ্ট হয়ে তাকে দেখা দিয়ে বললেন, ‘বৎস ! সুব্রত । বল কী বর চাও ?’ সুব্রত জোড়হাতে প্রার্থনা করে, ‘হে প্রভু ! যদি আপনি আমার উপর প্রসন্ন হয়ে থাকেন তবে আমার মাতা এবং পিতাকে সশরীরে আপনার পরমধাম বৈকুণ্ঠে নিয়ে যান আর তার সঙ্গে আমার স্ত্রীকেও আমার সঙ্গে আপনার আলয়ে নিয়ে চলুন ।’ ভগবান সুব্রতর ভক্তিতে সন্তুষ্ট হয়ে তাকে প্রার্থিত বর দান করলেন । এইভাবে পুত্রের ভক্তির প্রভাবে সোমশর্মা আর সুমনার বৈকুণ্ঠলোক প্রাপ্তি হল ।</p>
<p class="Text">এই উপাখ্যানের বিশেষ তাৎপর্য এই যে, এই সংসারে কারো ঋণ পরিশোধের জন্যে, কারো কাছে ঋণ আদায়ের জন্যে জন্মগ্রহণ হয়ে থাকে, কারণ জীবনে অনেকের কাছেই নিয়েছি, অনেককে দিয়েছি । আর এই দেওয়া-নেওয়া বহুজন্ম ধরে চলে আসছে । এর ধারা রোধ না করা পর্যন্ত জন্ম এবং মরণের হাত থেকে আমাদের নিস্তার নেই । সংসারে আমাদের মা-বাবা, স্ত্রী-পুত্র তথা পশু-পাখির সঙ্গে যে সম্বন্ধ, তা এই লেন-দেনের জন্যেই সম্ভব হয়েছে । অতএব মানুষের উচিত ওই সবের প্রতি মোহ-মমতা ত্যাগ করে শুধু কর্তব্য পালন করা । অর্থাৎ তাদের সেবা করা, তাদের যথাশক্তি সুখে রাখা ।</p>
<p class="Text">এখন এই প্রশ্ন আসতে পারে যে, আমরা তাহলে অপরের সঙ্গে যে শত্রুতা করি তাতে আমাদের পুনরায় দোষ অর্জিত হবে কেন ? কেননা আমরা এইরূপ ব্যবহার তো পূর্বজন্মের ঋণবদ্ধতার জন্যই করছি । এর সমাধান এই যে, মনুষ্যদেহ বিবেকপ্রধান, অতএব বিবেক-বিচার দ্বারা আমরা শত্রুতাকারীকে ক্ষমা করে দিতে পারি । শত্রুতার বদেলে তার সঙ্গে সদ্ব্যবহার করতে পারি ।(১) মনুষ্যদেহ শত্রুতার বদলা নেওয়ার জন্য নয় বরং জন্ম-মরণের হাত থেকে চিরমুক্তি পাওয়ার জন্য । আর যদি আমরা পূর্বজন্মের ঋণবদ্ধতার দরুন শুধু লেনদেনই চালিয়ে যাই, তবে কোনোদিনই মুক্ত হতে পারব না । এই লেনদেনের চক্র রোধ করার একমাত্র উপায় হল নিঃস্বার্থভাবে অপরের মঙ্গলের জন্য কর্ম করা । অপরের মঙ্গলের জন্য কর্ম করলে পূর্বজন্ম-কৃত ঋণ ক্ষয়প্রাপ্ত হয় আর পরিবর্তে কিছু না চাইলে আর নতুন ঋণ হয় না । এইভাবে ঋণ থেকে মুক্ত হলে মানুষ জন্ম-মরণের চক্র থেকে উদ্ধারপ্রাপ্ত হয় ।</p>
<p class="Footnotes-Bold">(১) উমা সন্ত কই ইহই বড়াঈ ।</p>
<p class="Footnotes-Bold">মন্দ করত জো করই ভলাঈ॥</p>
<p class="Footnotes-Right">(শ্রীরামচরিতমানস ৫ ।৪১ ।৪)</p>
<p class="Text">আর মানুষ যদি ভক্ত সুব্রতর মতো সর্বপ্রকারে ভগবানের সাধনায় নিমগ্ন হয় তাহলে সে সমস্ত ঋণভার মুক্ত হয় অর্থাৎ সে কারো কাছে দায়গ্রস্ত থাকে না(২) । ঈশ্বরের ভজনার প্রভাবে সে সকল ঋণ থেকে মুক্ত হয়ে জন্ম-মরণের চক্র থেকে চিরকালের মতো মুক্তিলাভ করে বৈকুণ্ঠবাসী হয় ।</p>
<p class="Footnotes-Bold">(২) দেবর্ষিভূতাপ্তানৃণাং পিতৃণাং ন কিঙ্করো নায়মৃণী চ রাজন্ ।</p>
<p class="Footnotes-Bold">সর্বাত্মনা যঃ শরণং শরণ্যং গতো মুকুন্দং পরিহৃত্য কর্তম্ ॥</p>
<p class="Footnotes-Right">(শ্রীমদ্ভাগবত ১১ ।৫ ।৪১)</p>


<p class="Page-Break"> </p>
<p class="Heading" id="toc_marker-29">২৭. সৎ পথে উপার্জন</p>
<p class="Text">এক নগরে একজন অত্যন্ত সদাচারী বিদ্বান ব্রাহ্মণ ছিলেন । সাংসারিক অবস্থা তার খুব ভাল ছিল না, অতি কষ্টে দিন কাটত । সেখানকার রাজাও খুব ধর্মপরায়ণ ছিলেন । ব্রাহ্মণের স্ত্রী অনেকবার তার স্বামীকে রাজার কাছে যাবার জন্যে অনুরোধ করেছে, কিন্তু ব্রাহ্মণের তাতে মন সায় দেয় না । ব্রাহ্মণী তাকে এও বলেছে যে, ‘আপনাকে তো আমি রাজার কাছে কিছু চাইতে বলছি না । শুধু একবার তার কাছে গিয়ে দেখা করে আসুন ।’ বারবার বলার পর ব্রাহ্মণ শেষ পর্যন্ত একবার রাজার কাছে গেলেন । রাজা তাঁকে একজন ত্যাগী গৃহস্থ ব্রাহ্মণ জেনে খুবই আদরযত্ন করলেন, আর বললেন— ‘মহাশয় ! আপনি আর একদিন আসুন । আজ তো আপনি স্ব-ইচ্ছায় এসেছেন, একদিন আপনি কৃপা করে আমার ইচ্ছায় আসুন । এই বলে রাজা সেদিন তাঁকে সসম্মানে বিদায় দিলেন । বাড়ি ফিরে এলে ব্রাহ্মণকে তাঁর স্ত্রী জিজ্ঞাসা করল, ‘রাজা আপনাকে কী দিলেন ?’ ব্রাহ্মণ বললেন, ‘দিলেন আর কই, উনি বললেন, আর একদিন আসুন ।’ ব্রাহ্মণী চিন্তা করল, তাহলে এবার কিছু পাওয়া যাবে । রাজা যখন আমন্ত্রণ জানিয়েছেন তখন নিশ্চয় কিছু দেবেন ।</p>
<p class="Text">এরমধ্যে একদিন রাজা একজন গরিবের ছদ্মবেশে নগরে ঘুরতে লাগলেন । শীতের দিন ছিল । একটা কামারশালায় লোহার কড়াই তৈরি হচ্ছিল । কামারের একজন লোকের দরকার ছিল । রাজা তার কাছে গিয়ে কাজ চাইলে কামার বলল— ‘এক ঘণ্টা কাজ করলে দু’পয়সা পাওয়া যাবে ।’ রাজা তাতেই রাজি হলেন এবং তিনি খুব উৎসাহ নিয়ে দু’ঘণ্টা কাজ করলেন । রাজার হাতে ফোস্কা পড়ে গেল, খুব ঘেমে গেলেন আর পরিশ্রমও হল প্রচুর । কামার তাঁকে চারটি পয়সা দিল আর তাই নিয়ে তিনি রাজপুরীতে ফিরে এলেন । </p>
<p class="Text">বেশ কিছুদিন পর আবার একদিন ব্রাহ্মণীর অনুরোধে সেই ব্রাহ্মণ রাজার ওখানে গেলেন । রাজা তাঁকে বসবার জন্যে আসন দিলেন এবং যথেষ্ট আদর আপ্যায়নের সঙ্গে তাঁর সৎকার করলেন । যাবার সময় উপহার স্বরূপ ব্রাহ্মণকে চারটি পয়সা দিলেন । ব্রাহ্মণের একেবারেই লোভ ছিল না । তিনি তাতেই খুব খুশি হয়ে পয়সা চারটি খুঁটে বেধে নিয়ে বাড়ি ফিরলেন । ব্রাহ্মণী ভেবে রেখেছিল আজ অনেক টাকা-পয়সা পাওয়া যাবে । কিন্তু ব্রাহ্মণ যখন ব্রাহ্মণীর হাতে চারটি পয়সা তুলে দিল তখন ব্রাহ্মণী বলল— ‘রাজা আপনাকে এই ক’টি পয়সা দিলেন আর আপনিও তাই নিয়ে ফিরে এলেন । আপনি যেমন পণ্ডিত তেমনিই আপনার দানবীর রাজা ।’এই বলে ব্রাহ্মণী পয়সা চারটি উঠানে ছুড়ে ফেলে দিল । পরের দিন সকালে উঠে ব্রাহ্মণী দেখে উঠোনে চারটি সোনার দণ্ডের উদ্ভব হয়েছে । সৎপথে উপার্জিত ধনের এমনই প্রভাব । দণ্ডগুলি এমনই যে দৈনিক কেটে নেওয়া সত্ত্বেও পুনরায় পরদিন নতুন করে গজিয়ে ওঠে । ব্রাহ্মণ-ব্রাহ্মণী দণ্ডের গোড়ার মাটি খুঁড়ে দেখল চারটি দণ্ডের গোড়ায় রয়েছে সেই ছুড়ে ফেলা পয়সা চারটি ।</p>
<p class="Text">রাজা ব্রাহ্মণকে খাদ্যসামগ্রী দেননি কেননা রাজার অন্ন শুদ্ধ নয়, অপবিত্র, অসৎ উপায়ে অর্জিত । রাজার অর্থ মদ ইত্যাদির উপর ধার্য কর, চোর ডাকাত, দুষ্ট ব্যক্তির দণ্ডস্বরূপ জরিমানা ইত্যাদি উপায়ে অর্জিত । এরূপ অশুদ্ধ উপায়ে উপার্জিত টাকা ব্রাহ্মণকে দান করে রাজা তাকে ধর্মচ্যুত করতে চাননি তাই তিনি সৎ উপায়ে আপন পরিশ্রমলব্ধ পয়সা চারটি পণ্ডিতকে দিয়েছিলেন ।</p>
<p class="Text">আপনাদেরও উচিত সৎ উপায়ে উপার্জিত অর্থই ধর্মীয় কাজে ব্যয় করা ।</p>


<p class="Page-Break"> </p>
<p class="Heading" id="toc_marker-30">২৮. অপরের স্বত্ব</p>
<p class="Text">অপরের স্বত্ব যেন ভোগ না করি—এ বিষয়ে সকলের সতর্ক থাকা উচিত । সৎপথে স্ব-উপার্জিত অন্নে মন পবিত্র হয়, আর অসৎ পথে অর্থাৎ চুরি, বঞ্চনা প্রভৃতি অন্যায়ভাবে অর্জিত অন্ন গ্রহণ করলে মন (অন্তঃকরণ) চরম কুলষিত হয় ।</p>
<p class="Text">আজকাল বিভিন্ন রকম কর এত বেড়ে গেছে যে মানুষ ব্যবসার ক্ষেত্রে বহু রকম লুকোছাপা করছে । উকিলের পরামর্শমতো লোকেরা কর ফাঁকি দিয়ে টাকা বাঁচানোর চেষ্টা করছে । তারা ভেবে দেখছে না, এইভাবে টাকা বাঁচাতে গিয়ে তারা মনটাকে কত কুলষিত করে ফেলছে ।</p>
<p class="Text">এক সাধুবাবা সকলকে সৎপথে উপার্জন করার পরামর্শ দিতেন । তাঁর কাছে এক রাজা প্রায়ই আসা-যাওয়া করতেন । একদিন ওই রাজা সাধুজীকে জিজ্ঞাসা করলেন— ‘মহারাজ ! আপনার এখানে বহুলোক আসে আর আপনিও বহুলোকের বাড়িতে ভিক্ষা করতে যান, বলুন তো এমন কোনো পরিবার দেখেছেন যেখানে সৎপথে উপার্জন থেকে সংসার চলে ?’ সাধুবাবা বললেন, ‘অমুক জায়গায় এক বুড়িমা থাকে, তার ঘরের অন্ন সর্বতোভাবে শুদ্ধ । সে চরকায় সুতো পাকিয়ে তার জীবিকা নির্বাহ করে । অর্থ নেই, খড় বিচালির কুঁড়েঘর, তবু তার পরের জিনিসে কোনো লোভ নেই । সে কারণে তার ঘরের অন্ন খুবই শুদ্ধ ।’ একথা শুনে রাজার মনে হল, যদি একদিন সেই বুড়ির ঘরের অন্ন খেতে পাই তাহলে বেশ হয় । রাজা একদিন নিজে ভিখারির বেশে বুড়ির কুঁড়েতে গিয়ে বললেন, ‘মা ! কিছু ভিক্ষা পাব ?’ বুড়ি ঘরের ভিতর থেকে রুটি নিয়ে এসে বলল— ‘নাও বাবা রুটি এনেছি খাও ।’ তখন রাজা বললেন, ‘মা ! একটা কথা বলতো, এ রুটি শুদ্ধ তো ? এতে কোনো স্বত্ব-দোষ নেই তো ?’ তখন বুড়ি বলল, ‘দেখো বাবা ! কথা হচ্ছে যে, রুটিটা আমার পুরোপুরি শুদ্ধ নয়, কেননা এতে কিঞ্চিৎ অপরের স্বত্ব মিশে গেছে । একদিন রাত্রে একটা বিয়ের শোভাযাত্রা যাচ্ছিল । শোভাযাত্রায় যে গ্যাসবাতি জ্বলছিল তার আলোয় আমি সুতো কাটার কাজ করে নিয়েছিলাম । এইটুকু পরের স্বত্ব এর মধ্যে মিশে গেছে । এ ছাড়া আমার আয়ে আর কোনো অশুদ্ধি নেই ।’</p>
<p class="Text">রাজা খুব অবাক হলেন শুনে যে, ওইটুকু দোষের দিকেও বুড়ির কত সজাগ দৃষ্টি— অপরের ওই আলোয় আমার কী অধিকার যে আমি সেই আলোয় সুতো তৈরি করব ?</p>


<p class="Page-Break"> </p>
<p class="Heading" id="toc_marker-31">২৯. দুর্গতির কারণ</p>
<p class="Text">দেহ আমাদের কাছে খুবই প্রিয় কিন্তু তা নশ্বর (বিনাশশীল) । যে সকল বস্তুর নাশ আছে সে সবের প্রতি প্রথম থেকেই মায়ামমতা ত্যাগ করা উচিত । যদি প্রথম থেকেই মায়ামমতা ত্যাগ না করি তাহলে ভবিষ্যতে অনেক কষ্ট ভোগ করতে হবে । টাকা-পয়সা, বিষয়-সম্পত্তি, নাম-যশ ইত্যাদিতে যদি আসক্তি থাকে আর মন যদি তাতে লিপ্ত থাকে তাহলে দুর্দশার অন্ত থাকে না । পরজন্মে সাপ, অজগর হয়ে জন্মাতে হবে— ভূত, প্রেত, পিশাচ ইত্যাদি না জানি আরো কত কী হতে হবে ।</p>
<p class="Text">এক সাধুবাবার কথা শুনেছিলাম । তিনি খুব অনাসক্ত ত্যাগীপুরুষ ছিলেন । টাকাপয়সা ছুঁতেন না । নির্জনে বসে সাধন-ভজন করতেন । এক ব্যক্তি তাঁর খুব ভক্ত ছিল । সে তাঁর খুব সেবা করত । প্রতিদিন সাধুর খাবারদাবার ঠিক সময়ে পৌঁছে দিত । কোনো কারণে তাকে একবার অন্যত্র যেতে হল । যাবার আগে সে সাধুবাবাকে বলল, ‘বাবা ! আমাকে যে একটু বাইরে যেতে হবে ।’ সাধুবাবা বললেন, ‘বাছা ! তুমি যাও । কিছু ভেবো না, আমার খাওয়া-দাওয়ার ভাবনা তোমার অধীন নয় । তুমি যেতে পার ।’ তবু লোকটি বলে, ‘মহারাজ কিছু টাকা আপনার সামনে ওইখানে মাটিতে পুঁতে রেখে যাচ্ছি, যদি দরকার হয় তাহলে কাউকে দিয়ে কিছু আনিয়ে নেবেন ।’ বাবাজীর অনিচ্ছা সত্ত্বেও সে টাকাটা ওইখানে পুঁতে রেখে চলে গেল । এর মধ্যে বাবাজীর খুব অসুখ করল, আর মারাও গেলেন । মরার পর তাঁর ভূতযোনী লাভ হয় । রাত্রিবেলা লোকে ওখানে খড়মের খট্খট্ আওয়াজ শুনতে পেত । লোকে ভাবত এ আবার কী? কীসের শব্দ ? পরে যখন সেই লোকটি ফিরে এসে শুনল যে সাধু মারা গেছেন তখন তার খুব দুঃখ হল । লোকেরা জানাল, ‘ওখানে রাত্রে খড়মের খট্খট্ আওয়াজ হয়, বোধহয় কোন ভূতপ্রেত হবে, তবে কারো কোনো ক্ষতি করে না ।’ লোকটি রাত্রে ওখানেই রইল । সাধুকে উদ্দেশ্য করে প্রার্থনা করতে করতে সে দেখল সাধুটি তার সামনে দাঁড়িয়ে আছেন আর বলছেন, ‘শোন বাবা ! মরবার সময় তোর ওই টাকাগুলোর দিকে আমার মন চলে গিয়েছিল, তাতে আমার এই দশা । এখন তুই ওই টাকাগুলি কোনো সৎকাজে ব্যয় করে দে, তাহলে আমি মুক্তি পাই ।’ সাধু টাকাটা নিজে ব্যবহার করেননি, কিন্তু টাকাটা ‘আমার জন্য পড়ে আছে’ এই ভাবনাতেই তাঁর এই দশা প্রাপ্তি । লোকটি ওখান থেকে টাকাটা তুলে নিয়ে সৎকাজে দান করে দিল । তখন সাধুটির গতি হল ।</p>
<p class="Text">বৃন্দাবনের আর একটি ঘটনার কথা আমি শুনেছি । একটা গলিতে এক ভিখারি ভিক্ষা করত । তার কাছে কিছু পয়সা জমেছিল । ওই অবস্থায় সে একদিন মারা গেল । ভিখারির ভিক্ষার ঝুলিটা পাশেই পড়েছিল, কেউ ছোঁয়নি । লোকে একদিন দেখল একটা ছোট সাপ ওই ঝুলিটার কাছে ঘোরাফেরা করছে । সাপটাকে সেখান থেকে ছুড়ে ফেলে দেওয়া হল । তা সত্ত্বেও দেখা গেল সাপটা বারবার আবার সেখানেই ফিরে আসছে । এবার তারা সাপটাকে দূরে ছুড়ে ফেলে দিয়ে ঝুলিটা খুলে দেখল যে তার ভিতরে কিছু টাকা রয়েছে । ওই টাকা তারা তখন কোনো সৎকাজে ব্যয় করে দিল । আর সেদিন থেকে সাপটাকেও ওখানে দেখা যায়নি ।</p>
<p class="Text">এই যে কোনো কিছুর প্রতি মনের টান, এ অতি ভয়ংকর জিনিস । আর এই টান তখনই হয় যখন কোনো কিছুর উপর ভালোবাসা, মায়া থাকে । বস্তু প্রভৃতিতে যে আকর্ষণ বা টানের অনুভব বস্তুতঃ সেরূপ আকর্ষণ ভগবানের প্রতি জাগ্রত হওয়া উচিত ।</p>


<p class="Page-Break"> </p>
<p class="Heading" id="toc_marker-32">৩০. আদর্শ মা</p>
<p class="Text">একটি সত্য ঘটনা । কোনো গ্রামে একঘর মুসলমান বাস করত । জনৈক স্ত্রী সন্তান প্রসব করতে গিয়ে মারা গেল । তার স্বামী ভয়ানক কষ্টে পড়ল । একে তো স্ত্রী মারা গেল তার দুঃখ, তার উপর এই সদ্যোজাত অসহায় শিশুটির প্রতিপালনের চিন্তা ! পাশে একঘর গোয়ালা বাস করত । তারও ঘরে দু’চার দিন হল একটি শিশুর জন্ম হয়েছে । গোয়ালার স্ত্রী ওই মুসলমানের দুঃখের কথা শুনে তার স্বামীকে বলল— ‘ওই ছেলেটাকে আমার কাছে এনে দাও । আমি ওকে পালন করব ।’ গোয়ালা ওই মুসলমান ভদ্রলোককে বলে তার শিশুটিকে ঘরে এনে স্ত্রীকে দিল । গোয়ালার স্ত্রী দুটি শিশুকেই আপন শিশুর মতো পালন করতে লাগল । শিশুটিকে সে আপন স্তনের দুধ খাওয়াত, ভালোবাসত, আর খুব স্নেহ করত । এইটি আমার ছেলে আর ওটি পরের ছেলে— তার এ রকম মনোভাব ছিল না । যখন ছেলেটি আস্তে আস্তে বড় হয়ে উঠল, তার লেখাপড়া করার বয়স হয়ে এল তখন গোয়ালা ওই মুসলমান ভদ্রলোককে ডেকে বলল, ‘এখন আপনার ছেলে আপনি নিয়ে যান, তাকে লেখাপড়া শেখান । মনের মতো করে মানুষ করুন ।’ মুসলমান ভদ্রলোক তার ছেলেটিকে নিয়ে এসে লেখাপড়া শেখালেন । বড় হয়ে ছেলেটি লেখাপড়া শিখে কোনো এক হাসপাতালে কম্পাউন্ডারের চাকরিতে বহাল হল । দৈবক্রমে ওই গোয়ালার স্ত্রীর একবার খুব অসুখ হল । চিকিৎসার জন্য তাকে হাসপাতালে ভর্তি করা হল । ডাক্তার রোগিণীকে দেখে জানাল, ‘একে রক্ত দিতে হবে, নইলে বাঁচানো যাবে না । রক্ত দিলে সুস্থ হয়ে উঠবে ।’ কিন্তু কে রক্ত দেবে ? অনেকের রক্ত পরীক্ষা করা হল । পরীক্ষায় দেখা গেল ওই মুসলমান ছেলেটি, যে কম্পাউন্ডার হয়ে সেই হাসপাতালে চাকরি করছিল, তার রক্ত রোগীর রক্তের সঙ্গে মিলে গেল । গোয়ালিনী মা ছেলেটিকে চিনতে পারল না । কিন্তু ছেলেটি চিনতে পারল যে এই তার পালিতা মা যে নিজের বুকের দুধ খাইয়ে তাকে পালন করেছে । শৈশবে ৱুকের দুধ খাওয়ায় মায়ের বক্ষের সঙ্গে তার রক্তের গ্রুপ মিলে গিয়েছিল । কম্পাউন্ডারকে জিজ্ঞাসা করা হল, ‘তুমি রক্ত দিতে পারবে ?’ সে বলল, ‘রক্ত আমি দিতে পারি কিন্তু দুশো টাকা লাগবে ।’ গোয়ালা তাকে দুশো টাকা দিলে ছেলেটি প্রয়োজন মতো রক্ত দিল । গোয়ালিনী এরপর ক্রমশ সুস্থ হয়ে উঠল এবং একদিন হাসপাতাল থেকে ছুটি পেয়ে বাড়ি চলে গেল । কিছুদিন পর কম্পাউন্ডার ছেলেটি গোয়ালার ঘরে এসে দু’হাজার টাকা মায়ের পায়ের কাছে প্রণামি দিয়ে বলল, ‘তুমি আমার মা । আমি তোমারই ছেলে । তুমি আমাকে পালন করেছ । এই টাকা তুমি রাখো ।’ মা ওই টাকা নিতে নারাজ হলে সে বলল, ‘এই টাকা তোমাকে নিতেই হবে ।’ তখন হাসপাতালের সব ঘটনার কথা সে মাকে জানিয়ে বলল, ‘রক্ত দেবার সময় আমি দুশো টাকা নিয়েছিলাম এই কারণে যে, তুমি হয়তো বিনা পয়সায় রক্ত নিতে চাইবে না আর রক্ত না নিলে তোমাকে বাঁচানোও যেত না । এই রক্ত তো আসলে তোমারই । তোমার দুধে আমি মানুষ হয়েছি । অতএব এই শরীর, আমার সব কিছু তোমারই । আমার টাকা সৎপথে উপার্জিত । তোমার কৃপায় আমি পেঁয়াজ-রসুন পর্যন্ত খাই না । অপবিত্র, অশুদ্ধ বস্তুতে আমার রুচি নেই । অতএব এই পবিত্র টাকা তোমাকে নিতেই হবে ।’ এই বলে সে জোর করে মাকে টাকাগুলি দিল । গোয়ালার স্ত্রী খুব শুদ্ধাচারী মহিলা ছিল । যার জন্যে তার দুধের প্রভাবে ওই ছেলেটির অশুদ্ধ খাদ্যবস্তু এমনকি পেঁয়াজ-রসুনও খাবার প্রবৃত্তি হত না ।</p>
<p class="Text">আপনারা একবার ভেবে দেখুন, জগতে যত মা আছে সবাই আপন আপন সন্তানকে পালন করে । আমাদের সকলকে মা-বোনেরা পালন করেছে, কিন্তু তাদের সম্বন্ধে কেউ কিছু বলে না, আর কাউকে বলবার প্রয়োজনও মনে হয় না । কিন্তু এই গোয়ালিনী মায়ের কথা আমরা আজও আলোচনা করি । আমাদের হৃদয়ে এই ঘটনার প্রভাব পড়ে, তার মনে কত দয়ায় ভাব ! এ তার বিশেষত্ব । তার মনে এমন ভেদাভেদ ভাব ছিল না যে, আমি কেন অপরের ছেলেকে পালন করব ? এজন্যে আজ আমরা তার গুণগান করছি যে কত উদার মা ছিল সে, সে অপরের ছেলেকে নিজের দুধ খাইয়ে বড় করে আবার তার বাপের কাছে ফিরিয়ে দিয়েছিল । নিজের সন্তানকে তো কুকুরও পালন করে, সেটা তো বড় কথা নয় ।</p>


<p class="Page-Break"> </p>
<p class="Heading" id="toc_marker-33">৩১. রাজার প্রতি উপদেশ</p>
<p class="Text">এক রাজা ছিলেন । তিনি একদিন সন্ধ্যাবেলায় রাজপ্রাসাদের ছাদের উপর পাঁচ-সাত জন সঙ্গী নিয়ে বিচরণ করছিলেন । প্রাসাদের পিছনে একটি ভাঙা দালান পড়েছিল । ওই ভাঙা দালানটায় কখনো-সখনো সাধুসন্ত এসে কিছুদিন করে থাকতেন । রাজা ওই ভাঙা দালানটা দেখিয়ে তাঁর সঙ্গীদের উদ্দেশ্য করে বললেন, ‘আচ্ছা ! ওখানে একজন ভালো সাধু এসে মাঝে মাঝে থাকত না ?’ রাজার সঙ্গীরা বলল, ‘হ্যঁা মহারাজ ! আসতেন, কিন্তু কয়েক বছর হল, তিনি আর আসছেন না ।’ রাজা বললেন, ‘উনি খুব অনাসক্ত, ত্যাগীপুরুষ ছিলেন । তাঁকে দেখলে খুব শান্তি পেতাম । তাঁকে যদি পেতাম কিছু কথা জিজ্ঞাসা করতাম । আচ্ছা ! তাঁকে খুঁজে বার করতে পার না ?’ রাজার লোকেরা খোঁজ নিয়ে জানল যে ওই সাধুবাবা মারা গেছেন । মানুষ তো সর্বদাই এই ভুলই করে । যখন মানুষটা বেঁচে থাকে তখন তার কাছে কিছু শেখার কথা মনে থাকে না, আর যখন মরে যায় তখন কেঁদে ভাসায় । রাজা শুনে বললেন, ‘হায় ! আমার খুব ভুল হয়ে গেছে, আমি তাঁর কাছ থেকে কিছু নিতে পারলাম না । এখন তাঁর কোনো শিষ্য যদি থাকে, তাকে নিয়ে এসো, আমি তার সঙ্গে দেখা করব ।’ রাজার লোকজন খুব খোঁজাখুঁজি করতে এক সাধুর সঙ্গে দেখা হল । তাঁকে জিজ্ঞাসা করা হল, ‘মহারাজ ! আপনি অমুক বাবাকে জানেন ?’ সাধুজী বললেন, ‘হ্যঁা, জানি । উনি খুব উচ্চ অবস্থার সাধু ছিলেন ।’ তারা আবার জিজ্ঞাসা করল, ‘আপনি কি তার শিষ্য ?’ সাধুজী বললেন, ‘না, ভাই ! উনি কাউকে শিষ্য করতেন না । তবে হ্ঁযা, আমি বহুদিন তাঁর সঙ্গ করেছিলাম ।’ রাজার কাছে এ খবর পেঁছল । রাজা তাঁকে নিয়ে আসার জন্যে আদেশ দিলেন । রাজার লোকেরা সাধুর কাছে গিয়ে বলল, ‘মহারাজ ! রাজামশায় একবার আপনাকে ডেকেছেন ।’ সাধুজী বললেন, ‘ভাই ! আমি কী অপরাধ করেছি যে রাজামশায় আমায় ডেকেছেন ?’ তারা বলল, ‘না সাধুবাবা ! উনি আপনার সঙ্গে সৎসঙ্গ করার জন্য, পারমার্থিক কথাবার্তা শোনার জন্যে ডেকেছেন । আপনি আমাদের সঙ্গে চলুন ।’ সাধু তখন রাজি হলেন আর তাদের সঙ্গে রাজবাড়ির উদ্দেশ্যে রওনা দিলেন । রাস্তার মাঝে একটা গলিমুখে একটা কুকুরের কতকগুলো বাচ্চা হয়েছিল । সাধুজী সন্তর্পণে ওদের মধ্যে থেকে একটা বাচ্চাকে তুলে নিয়ে চাদরের তলায় লুকিয়ে রাজার লোকদের সঙ্গে চলতে লাগলেন ।</p>
<p class="Text">রাজদরবারে ওঠা-বসা প্রভৃতি সর্বক্ষেত্রে খুবই মর্যাদা পালন করা হয় । কাকে কোন্ আসনে বসতে দিতে হবে, কাকে কতটা অভ্যর্থনা করা হবে, কাকে উঁচুতে, কাকে নিচে আসন দেওয়া হবে— এসব দিকে বিশেষ লক্ষ্য রাখা হয় । রাজা সাধুকে বসবার জন্যে গালিচা বিছিয়ে দিলেন এবং নিজেও সেই গালিচায় বসে পড়লেন যাতে উঁচু-নিচুর কোনো ভেদ না থাকে । সাধুবাবা গালিচায় বসেই নিজের পা দুটো রাজার দিকে ছড়িয়ে দিলেন । তা দেখে রাজা চিন্তা করলেন, এ খুব মূর্খ, সহবৎ জানে না । কোনোদিন রাজসভায় আসেনি, তাই রাজার সামনে কীভাবে বসতে হয় জানে না । রাজা জিজ্ঞাসা করলেন, ‘সাধুজী ! পা কবে থেকে ছড়াচ্ছেন ?’ বাবাজী বললেন, ‘যেদিন থেকে হাত গুটিয়ে নিয়েছি ।’ এর তাৎপর্য হল, যদি কিছু পাবার ইচ্ছা থাকে, তখন হাত বাড়িয়ে দিই, পা গুটিয়ে নিই , কিন্তু যদি কিছু নেবার না থাকে তবে হাত গুটিয়ে নিই আর পা ছড়িয়ে দিই । এই বলে বাবাজী এবারে ভদ্রস্থ হয়ে বসলেন । রাজা উত্তর শুনে চিন্তা করলেন, এ তো মূর্খ নয় বরং খুব বুদ্ধিমান, ত্যাগী এবং জ্ঞানী । রাজা তার কাছে ওই মৃত সাধু মহারাজের সম্বন্ধে জানতে চাইলে বাবাজী বললেন, ‘তিনি খুব উচ্চস্তরের সাধু ছিলেন । অমন সাধু খুব কম দেখা যায় ।’</p>
<p class="Text">রাজা— ‘আপনি তার সঙ্গ করেছিলেন না ?’</p>
<p class="Text">সাধু— ‘হ্যঁা, আমি তাঁর সঙ্গে ছিলাম ।’</p>
<p class="Text">রাজা— ‘আপনি তাঁর কাছে কিছু পেয়েছেন ?’</p>
<p class="Text">সাধু— ‘না, মহারাজ ! আমি কিছু নিইনি ।’</p>
<p class="Text">রাজা— ‘তো আপনি শূন্যই রয়ে গেলেন ?’</p>
<p class="Text">সাধু—‘ও রকম মহাত্মার সঙ্গে থাকলে কেউ কখনো শূন্য (অজ্ঞান) থাকতে পারে না । আমি কিছু নিইনি, কিন্তু কিছু থেকে গেছে ।’</p>
<p class="Text">রাজা— ‘কী থেকে গেছে ?’</p>
<p class="Text">সাধু— ‘যেমন কৌটো থেকে কস্তুরী বার করে নেওয়ার পরেও ওতে কস্তুরীর সুগন্ধ থেকে যায়, বয়াম থেকে ঘি বার করে নিলেও তার ভিতরে চেকনাই থেকে যায়— ওই রকম সাধুজীর সঙ্গে থেকে তাঁর সৌরভ, তাঁর জৌলুস আমার জীবনে স্পর্শ করেছে ।’</p>
<p class="Text">রাজা বললেন— ‘সাধুবাবা ! ওই জৌলুস, সুগন্ধ কেমন আমাকে বলুন ।’</p>
<p class="Text">সাধুজী বললেন— ‘মহারাজ ! এ সব সাধু-ফকিরের কথা, রাজাদের কথা নয় । আপনি জেনে কী করবেন ?’</p>
<p class="Text">রাজা— ‘না সাধুবাবা ! আপনি অবশ্যই বলুন ।’</p>
<p class="Text">সাধু তখন চাদরের ভিতর থেকে লুকানো কুকুরের বাচ্চাটাকে বার করে রাজার সামনে নামিয়ে রাখলেন ।</p>
<p class="Text">রাজা বললেন— ‘আমি কিছুই বুঝলাম না মহারাজ !’</p>
<p class="Text">সাধু— ‘আপনি কিছু মনে করবেন না তো ?’</p>
<p class="Text">রাজা— ‘সাধুবাবা ! আমি তো জিজ্ঞাসাই করছি, খারাপ মনে করব কেন ? আপনি সত্যিকথা বলুন না !’</p>
<p class="Text">সাধু— ‘মহারাজ ! আপনাতে আর কুকুরছানাতে আমি কোন তফাত দেখতে পাই না এই যে সমদৃষ্টি এ হচ্ছে ওই সাধু-মহাত্মার সঙ্গ করার সুগন্ধ, জৌলুস । এই বাচ্চাটা অতি নগণ্য প্রাণী আর আপনি একজন বিশেষ ব্যক্তি । এটি ঠিক, কিন্তু আমার দৃষ্টিতে তা মনে হয় না । আপনার মধ্যে প্রাণ আছে, আপনার শ্বাস-প্রশ্বাস চলছে, এরও প্রাণ আছে, এরও শ্বাস-প্রশ্বাস বইছে । আপনার শরীর পঞ্চভূতে গড়া, এর শরীরও পঞ্চভূতে গড়া । আপনি দেখছেন, এও দেখছে । আপনি খাওয়া-দাওয়া করেন, এও খায়-পান করে । তবে আপনাতে আর এতে কী পার্থক্য বলুন ? এ জগতে সকল জীবের মধ্যেই কিছু না কিছু বিশেষত্ব আছে । কারো মধ্যে এক রকম বিশেষত্ব তো আর একজনের মধ্যে অন্যরকম কিন্তু সামগ্রিকভাবে সবই এক । আপনি উচ্চপদে আছেন এ নিচে আছে— এই পার্থক্য তো তখনি যখন আপনার সঙ্গে আমার স্বার্থের সম্বন্ধ থাকবে । আমার সঙ্গে কারো স্বার্থের সম্বন্ধ নেই । না আপনার কাছে আমি কিছু নিতে চাই, না কুকুরটার কাছে কিছু নিতে চাই । তাহলে আমার কাছে আপনাতে আর কুকুরে তফাত কোথায় ? আপনি ভুল বুঝবেন না মহারাজ, আপনি বলতে অনুরোধ করলেন বলেই আমি খাঁটি কথাটা বলে ফেললাম । আমি আপনাকে অপমান করছি না, বরং সম্মান করি, কেননা আপনি হলেন প্রজার পালক ।’</p>
<p class="Text">তাৎপর্য হল যখন জগত-সংসারের কাছ থেকে আমাদের কিছু নেওয়ার কামনা হয় তখনই ধনী-গরিব এই ভেদাভেদ চোখে পড়ে । যদি আমাদের মনে কোনো কিছু পাওয়ার কামনা একেবারেই না থাকে তাহলে ধনী কিংবা গরিব— যার সঙ্গেই সম্পর্ক হোক না কেন— তাতে কী আসে যায় ?</p>
<p class="Text">এক সাধু ছিলেন । তিনি ঘরে ঘরে ভিক্ষা করতেন আর সেখানে বসেই খেয়ে নিতেন । এ তার প্রতিদিনের নিয়ম ছিল । ভিক্ষা করে ফেরার সময় রাস্তায় খুব ভিড় থাকে তাই ছোঁয়াছুঁয়ির ভয়ে তিনি ওখানে বসেই খেয়ে নিতেন । একদিন খাওয়ার পর তিনি পাত্রটা মাজতে বসেছেন । এক শেঠ দেখে বলল— ‘বাবা ! আপনার পাত্রটা আমি মেজে দিই ।’ সাধু বললেন, ‘তোমাকে দিয়ে আমি থালা মাজাব কেন ?’ শেঠ বললেন, ‘ঠিক আছে তাহলে আমার চাকর ওটা মেজে দিক ।’ সাধু বললেন, ‘আমার কাছে তোমার চাকর আর তোমাতে কী তফাত ? তুমি মাজ আর তোমার চাকরই মাজুক তাতে তফাত কিসের ? তফাত তো তখনই হবে যখন তোমাকে আমি বড় মানুষ, আর চাকরটাকে সাধারণ মানুষ বলে ভাবব । আমার কাছে তুমিও যেমন সম্মানের ওই চাকরও তেমনি সম্মানের । চাকর তো তোমার, আমার তো নয় । আমি কী ওকে মাইনে দিই ? তোমার সঙ্গে আর তোমার চাকরের সঙ্গে তো আমার একই সম্বন্ধ । পার্থক্য তখনই হবে যখন আমার মনে কিছু পাওয়ার ইচ্ছা হবে, অনুরাগ-বিদ্বেষপূর্বক সম্বন্ধ স্থাপনের বাসনা থাকবে ।’</p>


<p class="Page-Break"> </p>
<p class="Heading" id="toc_marker-34">৩২. গীতার প্রভাবে পেত্নীর পলায়ন</p>
<p class="Text">গীতা পাঠ ও গীতা শ্রবণের মাহাত্ম্য সম্পর্কে কী আর বলব, গীতাগ্রন্থ ঘরে রাখাও মহাপুণ্যের কাজ । একজন সিপাই বাড়ি ফিরছিল । রাত্রিবেলা, জ্যোৎস্নার রাত্রি । চাঁদের আলোয় একটা গাছের তলায় সে এক সুন্দরী যুবতী মেয়েকে দেখতে পেল । মেয়েটির কাছে গিয়ে সে তার সঙ্গে কথাবার্তা বলল । মেয়েটি জিজ্ঞাসা করল, ‘আমি কী যাব ?’ সিপাই বলল, ‘হ্যঁা, এসো ।’ একথা শুনে মেয়েটি তার পিছু পিছু তার ঘর পর্যন্ত এল । আসলে মেয়েটি ছিল একটি পেত্নী । এরপর থেকে সে রোজ রাত্রে সিপাইয়ের ঘরে আসতে লাগল । সে সিপাইয়ের সঙ্গে শুত, ফুর্তি করত, আবার সকাল হলে চলে যেত । এইভাবে ওই পেত্নী সিপাইয়ের রক্ত চুষে খেতে লাগল । দিনের পর দিন এভাবে চলতে লাগল । আর সিপাইও দিন দিন রক্তশূন্য, দুর্বল হয়ে যেতে লাগল । একদিন রাত্রে ওরা দুজন শুয়েছে কিন্তু আলোটা নেভাতে ভুলে গেছে । সিপাই বলল, ‘বাতিটা নিভিয়ে দাও ।’ মেয়েটি তখন শুয়ে শুয়েই তার হাতটা লম্বা করে বাড়িয়ে আলোটা নিবিয়ে দিল । ওই কাণ্ড দেখে সিপাইয়ের তখন চেতনা হল । সে বুঝতে পারল, এ তো কোনো সাধারণ মেয়ে নয়, এতো আসলে পেত্নী ! সে খুব ঘাবড়ে গেল । পেত্নী তাকে ধমক দিয়ে বলল—‘খবরদার ! আমার কথা কাউকে বলবি না, তাহলে তোকে মেরে ফেলব ।’ এভাবে সে রোজ রাত্রে আসে আর সকালে চলে যায় । সিপাইটার শরীর দিন দিন শুকোতে লাগল । লোকে তাকে শুধাতে থাকে—‘ভাই ! তুমি এমন দুর্বল হয়ে যাচ্ছ কেন ? কী ব্যাপার ? সব বলত ?’ কিন্তু পেত্নীর ভয়ে সে কাউকে কিছু বলতে পারল না । একদিন সিপাইটি দোকান থেকে ওষুধ আনতে গেল । দোকানদার কাগজে করে ওষুধের পুরিয়া তৈরি করে দিলে সে ওই পুরিয়া পকেটে করে ঘরে নিয়ে এল । রাত্রে ওই পেত্নীটা দূর থেকেই সিপাইকে বলল—‘তোমার পকেটে যে পুরিয়া আছে সেটি ফেলে দাও ।’ সিপাইয়ের দৃঢ় বিশ্বাস জঃ্াল যে এই পুরিয়াতে এমন কিছু আছে, যার জন্যে পেত্নীটা ঘরে আসতে পারছে না । সিপাই বলল, ‘পুরিয়া আমি ফেলব না ।’ পেত্নীটা অনেক করে বলার পরও যখন সিপাই তার কথা শুনল না, তখন সে সেখান থেকে চলে গেল । সিপাইটা তখন পকেট থেকে পুরিয়া বার করে দেখল যে, যে কাগজে পুরিয়া মোড়া ছিল ওই কাগজটা একখানা গীতার ছেঁড়া পাতা । গীতার এমন প্রভাব দেখে তারপর থেকে সিপাই সব সময় নিজের কাছে একখানা গীতা রাখতে লাগল । ওই পেত্নীটা আর কোনোদিন তার কাছে আসেনি ।</p>


<p class="Page-Break"> </p>
<p class="First-End-Page" id="toc_marker-35" xml:lang="en-GB">শেষ পাতা</p>


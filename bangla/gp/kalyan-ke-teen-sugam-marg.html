
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">    ॥ শ্রীহরিঃ ॥</p>
<p class="Title-Page---Book-Name">কল্যাণের তিনটি সহজ পন্থা</p>
<p class="Title-Page---Book-Name-Hindi">कल्याणके तीन सुगम मार्ग (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরিঃ ॥</p>
<p class="Chapter-Heading" id="toc_marker-3">কল্যাণের তিনটি সহজ পন্থা</p>
<p class="Text">শ্রীভগবান বলেছেন— </p>
<p class="Shlok">যোগাস্ত্রয়ো ময়া প্রোক্তা নৃণাং শ্রেয়োবিধিৎসয়া ।</p>
<p class="Shlok">জ্ঞানং  কর্ম  চ  ভক্তিশ্চ নোপায়োঽন্যোঽস্তি কুত্রচিৎ ॥</p>
<p class="Shlok-Right">(শ্রীমদ্ভাগবত ১১ ।২০ ।৬)</p>
<p class="Text">‘যারা নিজ কল্যাণ চায় সেইসব মানুষদের জন্য আমি তিনটি যোগের কথা বলেছি—জ্ঞানযোগ, কর্মযোগ এবং ভক্তিযোগ । এই তিনটি ছাড়া কল্যাণের আর কোন পথ নেই ।’</p>
<p class="Text">প্রত্যেক ব্যক্তিই হলো আসলে সাধক । কারণ চুরাশী লক্ষ যোনি পরিভ্রমণ করে জীব কেবলমাত্র নিজের কল্যাণের জন্যই এই মনুষ্যদেহ লাভ করেছে । কোন বিশেষ আকৃতির নাম মানুষ নয়, বরং মানুষ তাকেই বলা হয়, যার মধ্যে সৎ-অসৎ এবং কর্তব্য-অকর্তব্যের বিবেকবোধ থাকে । এই বিবেক অনাদি এবং ঈশ্বরপ্রদত্ত । এই বিবেককে গুরুত্ব দিয়েই মানুষ জ্ঞানযোগী, কর্মযোগী অথবা ভক্তিযোগী হয়ে উঠতে পারে এবং সহজেই নিজের কল্যাণ করতে পারে । যা প্রাপ্ত হয় এবং পরিত্যক্ত হয় সেই শরীরের নাম মানুষ  । শরীর তো শুধুমাত্র একটি কর্মোপকরণ, যার একমাত্র কার্যকারিতা হলো অপরের সেবা করা । কিন্তু মানুষ যেগুলি পেয়েছে এবং যা তাকে ছেড়ে চলে যাবে সেগুলি (অর্থাৎ শরীর, বস্তু, যোগ্যতা, সামর্থ্য ইত্যাদি) নিজের এবং নিজের জন্য বলে মনে করে, তখন সে আর কোনোপ্রকার যোগী থাকে না, তখন সে ভোগী হয়ে যায় । ভোগী ব্যক্তি নিজেও দুঃখ পায় এবং অপরকেও দুঃখ দেয়, কারণ দুঃখী ব্যক্তিই অপরকে দুঃখ দেয়—এ হল সিদ্ধান্ত । </p>
<p class="Text">নিজের কল্যাণের জন্যই মনুষ্যশরীর লাভ হয়েছে, তাই কোনো ব্যক্তিরই নিজ কল্যাণ সম্বন্ধে নিরাশ হওয়া উচিত নয় । প্রত্যেক মানুষেরই ঈশ্বর-লাভ করা হলো জন্মসিদ্ধ অধিকার । সাধক হওয়ার ফলে মানুষ-মাত্রেই স্বীয় সাধ্যকে প্রাপ্ত করতে স্বাধীন এবং সমর্থ । মানুষের প্রথমেই প্রয়োজন হল নিজের উদ্দেশ্য জেনে নিয়ে স্বীকার করা যে আমি সংসারী নই, প্রকৃতপক্ষে একজন সাধক । আমি নারী, আমি পুরুষ, আমি ব্রাহ্মণ, আমি ক্ষত্রিয়, আমি বৈশ্য, আমি শূদ্র, আমি অন্ত্যজ, আমি ব্রহ্মচারী, আমি গৃহস্থ, আমি বাণপ্রস্থ, আমি সন্ন্যাসী ইত্যাদির মান্যতা সাংসারিক ব্যবহার বা মর্যাদার পক্ষে সঠিক হলেও পরমাত্মপ্রাপ্তির পথে বাধাস্বরূপ । এই মেনে নেওয়ার ব্যাপার শরীরকেন্দ্রিক । কিন্তু পরমাত্মপ্রাপ্তি শরীরের হয় না, তা হয় সাধকের । সাধক শরীরকেন্দ্রিক নন, তিনি অশরীরী । মানুষ যখন নিজেকে সাধক বলে স্বীকার করে নেয়, তখন তার অসাধন স্বতঃই পরিত্যক্ত হতে থাকে । এই নশ্বর শরীর, বস্তু, যোগ্যতা, সামর্থ্য ইত্যাদিকে নিজের এবং নিজের জন্য বলে মনে করাই হলো অসাধন । প্রত্যেক সাধকেরই উচিত এই অসাধন দূর করা ।</p>
<p class="Text">জগৎ, জীব এবং পরমাত্মা—এই তিনটি ছাড়া আর কিছুই নেই । গীতায় এই তিনটিকে বিভিন্ন নামে বর্ণনা করা হয়েছে, যেমন—পরা, অপরা এবং ভগবান  ক্ষর, অক্ষর এবং পুরুষোত্তম ইত্যাদি । এই তিনটির মধ্যে জগৎ এবং জীব—এই দুটি চিন্তা-ভাবনার বিষয় হওয়ায় হলো ‘লৌকিক’(১) । কিন্তু পরমাত্মা বিচারের বিষয় না হওয়ায় হলো অলৌকিক(২) । এই তিনটির মধ্যে জীবকে নিয়ে জ্ঞানযোগ, জগৎকে নিয়ে কর্মযোগ এবং পরমাত্মাকে নিয়ে ভক্তিযোগ হয়ে থাকে । এইজন্য জ্ঞানযোগ ও কর্মযোগ—এই দুটি হল ‘লৌকিক সাধন’(৩) আর ভক্তিযোগ হল ‘অলৌকিক সাধন’ । লৌকিক সাধনের সাহায্যে মুক্তিলাভ হয় এবং অলৌকিক সাধনের দ্বারা পরমপ্রেম প্রাপ্তি হয় ।</p>
<p class="Footnotes-Center">(১)দ্বাবিমৌ পুরুষৌ লোকে ক্ষরশ্চাক্ষর এব চ ।</p>
<p class="Footnotes-Center">   ক্ষরঃ সর্বাণি ভূতানি কূটস্থোঽক্ষর উচ্যতে ॥</p>
<p class="Footnotes-Right">(গীতা ১৫ ।১৬)</p>
<p class="Footnotes-Center">(২)উত্তমঃ পুরুষস্ত্বন্যঃ পরমাত্মেত্যুদাহৃতঃ ।</p>
<p class="Footnotes-Center">     যো লোকত্রয়মাবিশ্য বিভর্ত্যব্যয় ঈশ্বরঃ ॥ </p>
<p class="Footnotes-Right">(গীতা ১৫ ।১৭)</p>
<p class="Footnotes-Center">(৩)লোকেঽস্মিন্ দ্বিবিধা নিষ্ঠা পুরা প্রোক্তা ময়ানঘ ।</p>
<p class="Footnotes-Center">   জ্ঞানযোগেন  সাংখ্যানাং কর্মযোগেন  যোগিনাম্ ॥ </p>
<p class="Footnotes-Right">(গীতা ৩ ।৩)</p>
<p class="Text">মনুষ্যমাত্রেরই অন্তরে বীজরূপে প্রথমত মুক্তির (অখণ্ড আনন্দের) আকাঙ্ক্ষা, দ্বিতীয়ত  দুঃখ নিবৃত্তির আকাঙ্ক্ষা এবং তৃতীয়ত পরমপ্রেমের আকাঙ্ক্ষা থাকে । মুক্তির আকাঙ্ক্ষা (স্বস্বরূপকে পাওয়ার আকাঙ্ক্ষা) জ্ঞানযোগের দ্বারা, দুঃখ নিবৃত্তির আকাঙ্ক্ষা কর্মযোগের দ্বারা এবং পরমপ্রেমের আকাঙ্ক্ষা ভক্তিযোগের সাহায্যে পূর্ণ হয় । যদি সাধকের মধ্যে নিজ সাধনের আগ্রহ, পক্ষপাতিত্ব না থাকে, তাহলে এক আকাঙ্ক্ষার পূর্তিতেই তিনটি আকাঙ্ক্ষা পূর্ণ হয়ে যায় ।</p>
<p class="Sub-Heading" id="toc_marker-3-1" xml:lang="en-US">জ্ঞানযোগের পথ</p>
<p class="Text">প্রত্যেক মানুষই ‘আমি আছি’—এইভাবে নিজের অস্তিত্বকে অনুভব করে থাকে । এই অস্তিত্বে অহং (‘আমি’) মিশে থাকার জন্যই ‘আছি’ রূপে নিজের ব্যষ্টি-সত্তা অনুভূত হয় । অহং যদি না থাকে তাহলে ‘আছে’ রূপে সমষ্টি-সত্তা অনুভূত হবে । এই সমষ্টি-সত্তাই হলো মানুষের প্রকৃত স্বরূপ । সেই সমষ্টি-সত্তায় অহং (জড়ত্ব) থাকে না । অহংকে স্বীকার করলেই মানুষ আবদ্ধ হয় আর যখন সমষ্টি-সত্তাকে (‘আছে’ বলে) স্বীকার করে নেয়, তখন সে মুক্ত হয়ে যায় ।</p>
<p class="Text">জগৎ সংসারের স্বরূপ হল ক্রিয়া ও পদার্থ । ক্রিয়া এবং পদার্থ—এই দুই-ই হল আদি-অন্তসম্পন্ন (অনিত্য) । প্রতিটি ক্রিয়ার আদি ও অন্ত থাকে । প্রতিটি পদার্থের উৎপত্তি ও বিনাশ হয় । প্রতিটি জড় বস্তু মাত্রই প্রাপ্ত ও পরিত্যক্ত হয়ে থাকে । যা প্রাপ্ত হয় এবং পরিত্যক্ত হয়ে যায়, তাকে শুধুমাত্র জগৎ-সংসারের কাজেই ব্যবহার করা যেতে পারে । নিজের জন্য তার কোন প্রয়োজন নেই । কেননা এই প্রাপ্ত ও পরিত্যক্ত হতে থাকা বস্তু কখনও নিজের হয় না—এই হল সিদ্ধান্ত । যে বস্তু নিজের নয়, তা নিজের জন্যও হতে পারে না । নিজের বস্তু সেটিই হতে পারে, যার ওপর আমাদের সম্পূর্ণ অধিকার থাকে এবং যেটিকে পেলে আর কিছু পাওয়ার বাকী না থাকে । কিন্তু আমরা সকলেই অনুভব করতে পারি যে শরীরাদি প্রাপ্ত বস্তুর ওপর আমাদের নিজস্ব কোন অধিকার খাটে না । আমরা নিজ নিজ ইচ্ছানুযায়ী তা প্রাপ্ত করতে সক্ষম নই, রাখতে সক্ষম নই, তাকে সৃষ্টি করতেও পারি না, পরিবর্তন করতেও পারি না । এটি প্রাপ্ত করার পর  আরও পাবার কামনা থেকে যায় অর্থাৎ অভাব বিদ্যমান  থাকে । এই অভাবের কখনও পূরণ হয় না । তাই সাধকের উচিত এই সত্যকে মেনে নেওয়া যে—প্রাপ্ত এবং পরিত্যক্ত হয়ে যায় যেসব বস্তু, সেগুলি আমার এবং আমার জন্য নয় ।</p>
<p class="Text">যা প্রাপ্ত হয় এবং পরিত্যাগ করে যায় সেই বস্তুসমূহকে নিজের এবং নিজের বলে না মানলে মানুষ নির্মম (নিরাসক্ত) হয়ে যায় । অনাসক্ত হলেই তার দ্বারা অতি সহজেই প্রাপ্তবস্তু সমূহের সদ্ব্যবহার হয় । কারণ মমত্ব-বোধ ত্যাগ না করলে প্রাপ্ত বস্তুসমূহের সদ্ব্যবহার করা সম্ভব হয় না । মমত্ব-বোধসম্পন্ন মানুষ প্রাপ্ত বস্তুসমূহের সদুপযোগ করতে পারে না । ভোগ এবং সংগ্রহ করাই হলো প্রাপ্ত বস্তুসমূহের অপব্যবহার । সেইসব প্রাপ্তবস্তু অন্যের জন্য ব্যবহার করাই হল সঠিক বা সদ্ব্যবহার । প্রাপ্ত বস্তুর দুরুপযোগের ফলেই সমাজে বিশৃঙ্খলার সৃষ্টি হয় এবং সদুপযোগের ফলে সমাজে শান্তি স্থাপিত হয় ।</p>
<p class="Text">প্রাপ্ত ও পরিত্যক্ত  হতে থাকা বস্তুসমূহকে নিজের এবং নিজের বলে মনে করাই হলো মানুষের ভুল । স্বস্বরূপ চেতন ও অবিনাশী, অতএব জড় ও বিনাশশীল বস্তু নিজের ও নিজের জন্য কেমন  করে হয় ? এই ভুল স্বতঃ এবং স্বাভাবিক নয়, এটি মানুষের দ্বারাই সৃষ্ট (কৃত্রিম) । নিজের বিবেককে গুরুত্ব না দিলেই এই ভুল উৎপন্ন হয় । এই একটি ভুল থেকেই নানাপ্রকার ভুল উৎপন্ন হয় । তাই মূল ভুলটি দূর করা অত্যন্ত প্রয়োজন এবং তা দূর করার দায়িত্ব মানুষেরই । এটি দূর করার জন্য ভগবান মানুষকে বিচার-বিবেচনা করার ক্ষমতা দিয়েছেন । মানুষ যখন নিজের বিবেককে গুরুত্ব দিয়ে এই ভুল দূর করে, তখন সে মমত্ব পরিত্যাগ করে । </p>
<p class="Text">প্রত্যেক সাধকেরই মমত্ব দূর করা অত্যন্ত প্রয়োজন—কেননা মমত্ব ত্যাগ না করলে তিনি সাধনপথে অগ্রসর হতে পারেন না । শুধু তাই নয়, যার ওপর মমতা থাকে তাও অশুদ্ধ হয়ে যায় এবং সেটি তার উন্নতির পথেও বাধা সৃষ্টি করে । মমতার জন্য মানুষের মধ্যে নানাপ্রকার দোষ জন্মায় ।</p>
<p class="Text">কেউ কেউ প্রশ্ন করতে পারেন যে মমতা না থাকলে আমাদের জীবন নির্বাহ হবে কীভাবে ? আমরা পরিবার-পরিজন বা সমাজের সেবা করব কীভাবে? আসলে মমতা থাকলেই শরীর, সমাজ, পরিবার-পরিজন ইত্যাদির সেবাতে প্রতিবন্ধকতা আসে । মমত্ব-রহিত ব্যক্তিরই শরীর-নির্বাহ অত্যন্ত সুচারূভাবে হয় । মমত্বহীন ব্যক্তিই পরিবার-পরিজন ও সমাজ ইত্যাদির সেবা ভালোভাবে করতে পারেন । যে নিজের শরীরের প্রতি মমতা সম্পন্ন হয়, সে কখনও অন্যের সেবা করতে পারে না । যার নিজ সমাজের ওপর মমতা থাকে, সে দেশের সেবা করতে সক্ষম হয় না । যার নিজের দেশের ওপর মমতা থাকে, সে বিশ্বের সেবা করতে অপারগ । অর্থাৎ মমতা থাকলে মানুষের ভাব সঙ্কুচিত এবং পরিচ্ছিন্ন হয়ে ওঠে । সে ক্রমশ সেবা পরান্মুখ হয়ে স্বার্থপর হয়ে ওঠে । তাই প্রত্যেক সাধকেরই  মমত্ব-বোধ ত্যাগ করা অত্যন্ত প্রয়োজন । সাধকের যখন মমত্ব-ত্যাগের তীব্র আকাঙ্ক্ষা হয়, তখনই মমত্ব-ত্যাগ করা সহজ । কেননা সাধক যখন অন্তর থেকে জগৎ-সংসারে বিমুখ হয়ে পরমাত্মার শরণ গ্রহণ করেন, তখন সমস্ত জগৎ এবং স্বয়ং পরমাত্মাও তাঁকে সাহায্য করার জন্য তৎপর হয়ে ওঠেন । তাই সাধকের কখনও নিজ উদ্দেশ্য পূরণের জন্য হতাশ হওয়া উচিত নয় । তিনি অতি কম সময়ে এবং স্বল্প সামর্থ্যের দ্বারাও নিজ উদ্দেশ্য পূরণ করতে সক্ষম । কারণ ভগবান এই  উদ্দেশ্য পূরণের জন্যই তাঁর অহৈতুকী কৃপায় এই মানবশরীর দিয়েছেন— </p>
<p class="Shlok">কবহুঁক করি করুনা নর দেহী । </p>
<p class="Shlok">দেত ঈস বিনু হেতু সনেহী॥</p>
<p class="Shlok-Right">(শ্রীরামচরিতমানস, উত্তরকাণ্ড ৪৪ ।৩)</p>
<p class="Text">মমতার জন্যই কামনার উৎপত্তি হয় । যেমন শরীরের প্রতি মমত্ব-বোধ জন্মালে শরীরের প্রয়োজনীয়তা আমাদের নিজের প্রয়োজনীয়তা হয়ে উঠবে অর্থাৎ অন্ন, জল, খাদ্য, গৃহ ইত্যাদির নানাপ্রকার কামনা উৎপন্ন হবে । মমত্ব-বোধ পরিত্যাগ করলেই সাধকের মধ্যে কামনা-ত্যাগের ক্ষমতা আসে । কারণ শরীর ও জগৎ একই ধাতু থেকে উৎপন্ন । শরীরকে জগৎ থেকে আলাদা করা যায় না । সুতরাং শরীরের মমত্ব-বোধ দূর হলেই জাগতিক কামনাগুলিরও নাশ হয় ।</p>
<p class="Text">যা প্রাপ্ত হয়েছে এবং ছেড়ে চলে যাবে এমন বস্তুগুলিতে ‘আমি’ এবং ‘আমার’-ভাব থাকার জন্যই কামনার উৎপত্তি হয় । আজ পর্যন্ত কারোরই সমস্ত কামনা পূরণ হয়নি, হবে না এবং হওয়া সম্ভবও নয় । যেসব কামনার পূরণ হয়, সেগুলিও পরিণামে দুঃখই প্রদান করে । কেননা একটি কামনা পূরণ হতে না হতেই অন্য নানা কামনা উৎপন্ন হয়, যার ফলে কামনা পূরণ না হওয়ার দুঃখ যেমন তেমনই থেকে যায় ।  মানুষ মনে করে যে কামনা পূরণ হলে সে স্বাধীন হয়ে যাবে, কিন্তু প্রকৃতপক্ষে সে সেই কাম্য পদার্থের অধীন হয়ে ওঠে । কিন্তু প্রমাদবশতঃ সে সেই পরাধীনতাতেই সুখ অনুভব করে । মানুষকে এই পরাধীন অবস্থা থেকে মুক্ত করার জন্যই ভগবানের মঙ্গলময় বিধানে দুঃখ এসে উপস্থিত হয় । কিন্তু মানুষ সেই দুঃখে দুঃখিত হয়ে ভগবানের মঙ্গলময় বিধানকেও অবহেলা করে । যদি সে সেই দুঃখে দুঃখিত না হয়ে দুঃখের কারণ অনুসন্ধান করে এবং সকল দুঃখের কারণ যে কামনা, তাকে দূর করে তাহলে সে চিরকালের মতো সুখী হতে পারে ।</p>
<p class="Text">প্রত্যেক সাধকেরই নিষ্কাম হওয়া অত্যন্ত প্রয়োজন কারণ নিষ্কাম না হলে সাধক তাঁর কর্তব্য ঠিকমতো পালন করতে পারেন না । শুধু তাই নয়, তিনি তাঁর কামনার জন্য সাধ্যরূপ ভগবানকেও কামনাপূরণের মাধ্যম করে তোলেন । অর্থাৎ কেউ যদি কামনা নিয়ে ভগবানের সাধন ভজন করেন তাহলে তাঁর সাধ্য হয় তাঁর কাম্য পদার্থ আর তাঁর প্রাপ্তির মাধ্যম হয়ে ওঠেন ভগবান । যতক্ষণ কামনা থাকে, ততক্ষণ মানুষ পরাধীন থাকে । পরাধীন ব্যক্তি ত্যাগ করতে পারে না, সেবা করতে পারে না এবং প্রেমও করতে পারে না । সে জ্ঞানযোগী, কর্মযোগী বা ভক্তিযোগী—কোনোটিই হতে সক্ষম হয় না । সুতরাং এই পরাধীনতা দূর করার জন্য নিস্কাম হওয়া অত্যন্ত প্রয়োজন ।</p>
<p class="Text">সব মানুষই কামনা পূর্তিতে পরাধীন, কিন্তু সকল ব্যক্তিই কামনা পরিত্যাগ করতে সক্ষম ও স্বাধীন । প্রত্যেক ব্যক্তিই স্বাধীনভাবে স্বাধীনতা (মুক্তি) লাভ করতে পারে । কিন্তু যতক্ষণ তার মধ্যে কামনা থাকে, ততক্ষণ সে স্বাধীন হতে পারে না । যদি মানুষ নিষ্কাম হতে পারে তাহলে তার পরাধীনতা সম্পূর্ণভাবে বিনষ্ট হয় । নিষ্কাম হলে সাধক জগতের উপর বিজয়-লাভ করতে সক্ষম হন । কেননা কামনাগ্রস্ত মানুষকে বহুজনের অধীন হতে হয়, কিন্তু যার কোন কামনা নেই, তাকে কারো অধীনতা স্বীকার করতে হয় না । জগতের চেয়েও তাঁর মূল্য বেশী হয়ে থাকে । তিনি তিন যোগেরই অধিকারী হয়ে ওঠেন । শুধু তাই নয়, তিনি ভগবৎপ্রেমের পাত্র হয়ে ওঠেন কেননা কামনাগ্রস্ত ব্যক্তি কাউকেই ভালবাসতে পারেন না ।</p>
<p class="Text">কর্তা যখন নিষ্কাম হন, তখন তাঁর দ্বারা কর্তব্য-কর্ম স্বতঃই পালন হতে থাকে । কর্তা নিষ্কাম  না হলে কর্তব্যকর্ম ঠিকভাবে পালিত হয় না এবং কর্তব্য-কর্ম ঠিক ভাবে পালিত না হলে প্রাপ্ত পরিস্থিতির সুব্যবহার হয় না । কামনাযুক্ত ব্যক্তি প্রাপ্ত পরিস্থিতির অধীন হন এবং অপ্রাপ্ত পরিস্থিতির কথা চিন্তা করতে থাকেন । কিন্তু মানুষ নিষ্কাম হলেই প্রাপ্ত পরিস্থিতির অধীনতা এবং অপ্রাপ্ত পরিস্থিতির চিন্তা থেকে মুক্তি পেয়ে পরিস্থিতির অতীত তত্ত্ব প্রাপ্ত করে থাকে ।</p>
<p class="Text">জপ, তপ, ব্রত, তীর্থ, স্বাধ্যায় ইত্যাদি ক্রিয়াসাধ্য সাধনার দ্বারা কামনা নাশ হয় না । কারণ যে কোন ক্রিয়ার (অভ্যাসের) জন্যই শরীরের সহায়তা প্রয়োজন এবং শরীরের সম্বন্ধ থেকেই কামনাগুলির উৎপত্তি হয় । সুতরাং কোন ক্রিয়ার সাহায্যে কামনার বিনাশ হয় না, সর্বতোভাবে ক্রিয়ারহিত হলে এবং বিচার-বিবেচনাকে গুরুত্ব দিলেই তা সম্ভব । ক্রিয়ারহিত হলেই শরীরের সঙ্গে সম্বন্ধ-ছেদ হয়ে স্বতঃই স্বরূপে স্থিতিলাভ হয় । স্বরূপে মমত্বরহিতভাব এবং নিষ্কামভাব স্বতঃসিদ্ধ । সুতরাং শরীর ও জগৎ-সংসারের সম্পর্ক থেকে উৎপন্ন মমতা, কামনা ইত্যাদি দোষগুলিকে বিনাশ করার জন্য ক্রিয়া এবং পদার্থ থেকে সম্পর্ক ছিন্ন করা অতি প্রয়োজন ।</p>
<p class="Text">সাধক যখন মমত্বহীন এবং নিষ্কাম হয়ে ওঠেন তখন তাঁর অহং-ভাব দূর হয় । অহং ভাব দূর হলে তাঁর আর কিছু করা বাকী থাকে না—‘<span class="char-style-override-1">নির্মমো নিরহংকারঃ স শান্তিমধিগচ্ছতি</span>’ (গীতা ২ ।৭১) । সাধক যতক্ষণ নিজের জন্য কিছু করেন ততক্ষণ পর্যন্ত তাঁর ক্রিয়া ও পদার্থের সঙ্গে সম্পর্ক বজায় থাকে । ক্রিয়া ও পদার্থের সঙ্গে যতক্ষণ সম্পর্ক থাকে, ততক্ষণ পরাধীনতাও থাকে । জগৎ-সংসারের সেবার জন্য ক্রিয়া ও পদার্থের প্রয়োজন থাকলেও এগুলির ত্যাগই তাঁর পক্ষে উপযোগী হয়ে থাকে । সেবা এবং ত্যাগ কৃত্রিম নয়, তা স্বতঃ এবং স্বাভাবিক । তাই আমি সেবা করছি অথবা আমি ত্যাগ করছি, এরূপ অহংকার করা ভুল । জগতের কোন বস্তুই যখন আমার নয় তখন ত্যাগ কীসের ? আর যার জিনিস তাকে ফিরিয়ে দিলে সেবা করা হয় কী করে ? সিদ্ধান্ত হল যে, যা কখনও-না-কখনও পরিত্যক্ত হয়, তা এখনই পরিত্যক্ত, আর যা কখনও পাবার সম্ভাবনা থাকে, তা এখনই প্রাপ্ত করা হয়েছে । তাই নিত্য-নিবৃত্ত বস্তুরই নিবৃত্তি হয় এবং নিত্যপ্রাপ্তেরই প্রাপ্তি ঘটে—সাধকের এই সত্য স্বীকার করা প্রয়োজন ।</p>
<p class="Text">সাধকের যতক্ষণ পর্যন্ত নিজের জন্য কিছু করার আগ্রহ থাকে, ততক্ষণ তার কর্ম-সামগ্রী অর্থাৎ দেহ-মন-ইন্দ্রিয়-বুদ্ধি ইত্যাদির সঙ্গে সম্পর্ক বজায় থাকে । যতক্ষণ শরীরের সঙ্গে সম্পর্ক থাকে ততক্ষণ মানুষের মধ্যে নিঃস্বার্থভাবও  আসে না এবং স্বাধীনতাও আসে না অর্থাৎ সে কর্মযোগ এবং জ্ঞানযোগ—কোনোটিরই  অধিকারী হতে পারে না । যে ব্যক্তি স্বার্থপরতা ও পরাধীনতা থেকে মুক্ত নয়, সে কী করে ভগবদ্প্রেমী হবে ? তাই ক্রিয়ার আশ্রয় ছেড়ে ‘কিছু না করা’কে গ্রহণ করা এবং পদার্থের আশ্রয় ছেড়ে স্বাশ্রয় অথবা ভগবদ্ আশ্রয়কে গ্রহণ করা প্রত্যেক সাধকের পক্ষে অত্যন্ত প্রয়োজন ।</p>
<p class="Text"> কোনো ক্রিয়ার দ্বারা বিচার-বিবেচনার জাগৃতি হয় না, ক্রিয়ারহিত হলেই তা সম্ভব । বিচার-বুদ্ধিকে গুরুত্ব দিলে এই বিবেকই তত্ত্বজ্ঞানে পরিণত হয়  অর্থাৎ তত্ত্বজ্ঞান কোনো ক্রিয়া বা পদার্থের দ্বারা হয় না, তা সম্ভব হয় নিজের দ্বারাই । যা নিজের দ্বারা লাভ হয়, তার জন্য কোনো অভ্যাসের প্রয়োজন হয় না । প্রকৃতপক্ষে অভ্যাসে সেটিতে ব্যবধান সৃষ্টি করা হয় । মানুষ যে সব উপাদানের (মন-বুদ্ধি-ইন্দ্রিয়াদির) সাহায্যে জগৎ-সংসার দেখে, তার দ্বারা নিজেকে (উপাদান রহিত অস্তিত্ব, স্বস্বরূপকে) দেখা সম্ভব নয় । নিজেকে নিজের দ্বারাই দেখা সম্ভব—‘<span class="char-style-override-1">যত্র চৈবাত্মনাত্মানং পশ্যন্নাত্মনি তুষ্যতি</span>’ (গীতা ৬ ।২০) । অর্থাৎ নিজেকে কোনো উপাদানের সাহায্যে দেখা সম্ভব নয়, বরং উপাদানগুলির আশ্রয় ত্যাগ করলেই দেখা সম্ভব ।</p>
<p class="Sub-Heading" id="toc_marker-3-2" xml:lang="en-US">কর্মযোগের পথ</p>
<p class="Text">সাধক যখন নিজ জীবন হতে মন্দ ব্যাপারগুলি পরিত্যাগ করেন, তখন কর্মযোগের সিদ্ধিলাভ হয় । তিন ভাবে মন্দ ব্যাপার ত্যাগ হয়—(১) কারো ক্ষতি না করা, (২) কাকেও খারাপ বলে মনে না করা এবং (৩) কারো ক্ষতি হোক তা না চাওয়া । খারাপ জিনিস ত্যাগ না করলে কর্তব্য-পরায়ণ হওয়া সম্ভব নয় ।</p>
<p class="Text">মানুষ তখনই অন্যের ক্ষতি করে যখন সে স্বার্থপরবশ হয়ে নিজে খারাপ হয় । নিজে খারাপ না হলে মানুষ কারো ক্ষতি করতে সক্ষম হয় না । কারণ কর্তা যেমন, তার কর্মও তেমনই হয়ে থাকে, এই হল সিদ্ধান্ত । কর্ম কর্তার অধীন । তাই মানুষের সব থেকে আগে প্রয়োজন নিজেকে সাধক বলে স্বীকার করা । যখন সাধক কর্তা হয় কর্ম অনুষ্ঠানকারী নিজেকে সাধক বলে মনে করেন তখন তাঁর দ্বারা আর কোন বিপরীত কর্ম হওয়া সম্ভব নয় । শুধু তাই নয় তাঁর যে ক্ষতি করে সাধক তাঁর কোনো ক্ষতি তো করেনই না বরং তিনি তাকে মার্জনা করেন । খারাপ ব্যবহারের পরিবর্তে খারাপ কাজ করলে, তা বৃদ্ধি পায়, তার নিবৃত্তি হবে কেমন করে ? খারাপ কাজের পরিবর্তে ভালো ব্যবহার করলেই খারাপ কাজের নিবৃত্তি হতে পারে । </p>
<p class="Text">কোনো ব্যক্তিই সম্পূর্ণভাবে মন্দ হতে পারে না এবং সকলের কাছেই সে খারাপ হতে পারে না । মানুষ সম্পূর্ণ ভালো হতে পারে, কিন্তু সম্পূর্ণ খারাপ কখনও হয় না । কেননা খারাপ ব্যাপার হল কৃত্রিম, আগন্তুক ও অস্বাভাবিক । খারাপের পৃথক কোন অস্তিত্ব নেই । সেজন্য খারাপের পুনরাবৃত্তি না হলে তা সম্পূর্ণরূপে অবলুপ্ত হয়ে যায় । সাধকের প্রধান কাজ হল মন্দ ব্যাপার পুনরায় না করা । মানুষ যদি মন্দ কাজ দ্বিতীয়বার না করে তাহলে সে ভালো হয়ে যায় ।</p>
<p class="Text">কাউকে খারাপ ভাবার কোনো অধিকার মানুষের নেই । অপরের খারাপ ব্যবহার যা দেখা যায়, সেগুলি স্বরূপতঃ তার নয়, সেগুলি আগন্তুক । মানুষের স্বভাব হল সে নিজের দোষ ক্ষমা করে কিন্তু অন্যের দোষ দেখলে তার ন্যায়-অন্যায়বোধ জেগে ওঠে । সাধকের কর্তব্য হল তিনি যেন নিজের ব্যাপারে ন্যায়-নীতি মেনে চলেন আর অন্যকে ক্ষমা করে দেন । ভগবানের অংশ হওয়ায় মানুষ মাত্রেই স্বরূপতঃ নির্দোষ— </p>
<p class="Shlok">ঈশ্বর অংস জীব অবিনাসী । </p>
<p class="Shlok">চেতন অমল সহজ সুখরাসী ॥</p>
<p class="Shlok-Right">(শ্রীরামচরিতমানস, উত্তরকাণ্ড ১১৭ ।২)</p>
<p class="Text">তাই কোন ব্যক্তির উপরই মন্দভাব পোষণ করা উচিত নয় । আগত মন্দের জন্য কাউকে মন্দ মনে করা অনুচিত কাজ । অপর ব্যক্তি খারাপ হোক বা না হোক তাকে খারাপ ভাবলে নিজের মধ্যেই খারাপভাব এসে পড়ে । অপরকে খারাপ বলে মনে হলে নিজের মধ্যেও খারাপ ভাবের উদয় হয়, ক্রোধের উদয় হয়, শত্রুতার উন্মেষ ঘটে, বৈষম্য জন্মায়, পক্ষপাত দেখা দেয় । এগুলির উদয় হলে কর্ম অশুদ্ধ হয়ে যায় । তাই মন্দের স্থাপনা নিজের মধ্যেও করতে নেই এবং অন্যের ওপরও করতে নেই । এতে নিজেরও হিত হয় না, অপরেরও হয় না । কাউকে মন্দ বলে মনে করা অথবা কারো ক্ষতি করতে চাওয়া, প্রকৃতপক্ষে ক্ষতি করার থেকেও দোষণীয় ।</p>
<p class="Text">মানুষ কারো ক্ষতি করতে চাইলে তার ক্ষতি হয় না, কিন্তু যে ক্ষতি করে তার অবশ্যই ক্ষতি হয় । যারা অন্যের ক্ষতি চায় তাদের নিজেদের ক্ষতিই সবথেকে বেশী হয় কেননা ক্ষতি করার মনোবৃত্তি থেকে তাদের মধ্যে মন্দ ভাব আসে । কর্মের থেকে ভাব সূক্ষ্ম এবং ব্যাপক । তাই অন্যের ক্ষতি করতে চাওয়ার মধ্যে তার নিজের ক্ষতিই নিহিত থাকে । নিয়ম হল আমরা অন্যের প্রতি যা করি, পরিণামে তাই আমাদের জন্য হয় । তাই সাধকের কারোর ক্ষতি চাওয়া, খারাপ ভাবা বা ক্ষতি করার কোনো অধিকার নেই । তাঁর সমভাবে সকলের প্রতি হিতের ভাব রেখে সকলের সেবা করার অধিকারই শুধু আছে । সেবা করার ফলেই তিনি কর্মযোগের অধিকারী হন । অপরের ক্ষতি যিনি করেন, খারাপ বলে যিনি মনে করেন অথবা ক্ষতি করতে যিনি চান, তিনি অন্যকে শাসন করতে সক্ষম হলেও সেবা করতে পারেন না । শাসক কখনও সেবক হন না, সেবক কখনও শাসক হতে পারেন না । সেবকের দ্বারাই সমাজের উন্নতি হয়, শাসকের দ্বারা নয় । </p>
<p class="Text">ভালো কাজ করা পরিশ্রম-সাধ্য, কিন্তু মন্দ কাজ না করলে কোনো পরিশ্রমও হয় না, কোনো খরচও নয় । তাই মন্দ কাজ পরিত্যাগ করতে সকলেই স্বাধীন ও সক্ষম । এখানে প্রশ্ন হতে পারে যে, যখন অন্য ব্যক্তি আমাদের ক্ষতি করে তখন আমরা কেন তাকে খারাপ বলে মনে করব না, কেন তার ক্ষতি চাইব না ? তার উত্তর হল যে, যে আমাদের ক্ষতি করছে, তা তার স্বাভাবিক অবস্থা নয়, এই মন্দভাব তার মধ্যে উদিত হয়েছে, এটি আগন্তুক । স্বরূপতঃ সে সর্বদাই কু-ভাব বর্জিত । দ্বিতীয়তঃ, আমাদের ক্ষতি হলে তার দ্বারা আমাদের পুরানো পাপ নাশ হয় এবং আমরা শুদ্ধ হয়ে উঠি । তৃতীয়তঃ, গভীরভাবে চিন্তা করলে  দেখা যায় যে অপরে আমাদের ক্ষতি করতে তখনই সক্ষম হয়, যখন আমরা বলহীন হই । আমরা তখনই বলহীন হই যখন প্রাণের মোহে আমরা মৃত্যুকে ভয় পাই আর সেজন্যই আমরা এই ক্ষতিগুলোকে সহ্য করি । যদি আমাদের প্রাণের মোহ না থাকে এবং বাঁচার আকাঙ্ক্ষা ও মৃত্যুভয় না থাকে তাহলে কোন বলশালী ব্যক্তিই আমাদের ওপর অত্যাচার করতে পারে না । সিদ্ধান্ত হল এই যে, জাগতিক শক্তি কখনই আধ্যাত্মিক শক্তিকে পরাভূত করতে পারে না । বিনাশশীল বস্তু অবিনাশীর ওপর  কী করে বিজয় প্রাপ্ত করবে ? অন্ধকার কী করে আলোকে রোধ করতে পারে ? যার এই প্রাপ্ত ও পরিত্যক্তশীল শরীরে ‘আমি’ ও ‘আমার’ ভাব নেই, তাকে কেউ কখনও নিজের অধীন করতে পারে না । তাকে কেউ জয় করতে পারে না । চিন্তা করে দেখা উচিত যখন শরীর নাশ হলেও আমাদের অস্তিত্ব (সত্তা) নাশ হয় না(১)  তখন শরীর রাখার ইচ্ছা ও মৃত্যুভয় করে কি লাভ ? তাই সাধকের তাঁর নিজ কর্তব্য যত প্রিয় হয়, তাঁর প্রাণও তাঁর কাছে তত প্রিয় নয় । নিজ কর্তব্য রক্ষার জন্য তিনি তাঁর প্রাণও বিসর্জন দিয়ে থাকেন । এরূপ সাধককে অতি বলবান ব্যক্তিও নিজের অধীন করে কর্তব্যচ্যুত করতে সক্ষম হন না ।</p>
<p class="Footnotes-Center">(১) ন জায়তে ম্রিয়তে বা কদাচিন্নায়ং ভূত্বা ভবিতা বা ন ভূয়ঃ ।</p>
<p class="Footnotes-Center">  অজো নিত্যঃ শাশ্বতোঽয়ং পুরাণো ন হন্যতে হন্যমানে শরীরে ॥</p>
<p class="Footnotes-Right">(গীতা ২ ।২০)</p>
<p class="Text">কর্মযোগী নিজ কর্তব্য পালনের দ্বারা অপরের অধিকারও রক্ষা করেন । অপরের যা অধিকার, তাই আমাদের কর্তব্য । যেমন মাতা-পিতাকে সেবা করা পুত্রের কর্তব্য এবং তা হল মাতা-পিতার অধিকার । যেসব ব্যক্তি নিজের অধিকার চায়, তারা নিজ নিজ কর্তব্য পালন করতে সক্ষম হয় না । তাই কর্মযোগের সাধক নিজ অধিকার পরিত্যাগ করেন । অধিকার পরিত্যাগ করলে নতুন করে আকাঙ্ক্ষা জন্মায় না এবং অপরের অধিকার রক্ষা করায় পুরানো কামনা-বাসনা নাশ হয় এবং সাধক অতি সহজেই কামনা-রহিত হয়ে যান ।</p>
<p class="Text">মানুষ তার নিজ অধিকার ত্যাগ করতে এবং অপরের অধিকার রক্ষা করতে সমর্থ হলেও অধিকার প্রাপ্ত করতে সক্ষম নয় । অধিকার পাবার বাসনা মানুষকে কর্তব্যচ্যুত করে তাকে কাম-ক্রোধ-লোভ  ইত্যাদি দোষ-যুক্ত করে তোলে, যার ফলে তার পতন হয় । তাই কর্মযোগের সাধক অন্যের অধিকার রক্ষা করে থাকেন ।</p>
<p class="Text">নিজের শরীরের ওপরই যখন আমাদের কোনও অধিকার থাকে না, তখন শরীর যে জগৎ-সংসারের অংশ, তার ওপর আমাদের অধিকার থাকবে কেমন করে ? অপরপক্ষে, শরীর ও জগৎ-সংসারের অবশ্যই আমাদের উপর অধিকার আছে । শরীরের অধিকার হল এই যে আমরা যেন একে অলস, অকর্মণ্য, বিলাসী, অসংযমী করে না তুলি এবং সংসারের অধিকার হল যে আমরা যেন শরীরের দ্বারা জগৎ সংসারের সেবা করি, কারো অপকার না করি এবং সকলকে সুখী করি ।</p>
<p class="Text">সমাজে যেমন-যেমন অধিকার পাবার কামনা জন্মায়, তেমনই মানুষ নিজ কর্তব্য থেকে দূরে সরে যায় । ফলে সমাজে নানাপ্রকার বিশৃঙ্খলার সৃষ্টি হয় । অধিকার পাবার ইচ্ছা থেকে দাসত্ব এসে যায় । তাই নিজ অধিকার পরিত্যাগ করাই হলো প্রত্যেক সাধকের কর্তব্য । নিজ অধিকার পরিত্যাগ করলে উদারতা ও অসংগতা —দুইই আসে । উদারতা এলে কর্মযোগের এবং অসংগতা এলে জ্ঞানযোগের সিদ্ধিলাভ হয় ।</p>
<p class="Text">অধিকার প্রকৃতপক্ষে দেবার বস্তু, নেবার নয় । কেউ জোর করে অধিকার নিতে চাইলেও নিতে পারে না । অতি বলবান ব্যক্তিও অপরকে বিনাশ তো করতে পারে,  কিন্তু অপরের থেকে সম্মান, ভালবাসা, শ্রদ্ধা, বিশ্বাস আদায় করতে পারে না । যদিও মানুষের দাম জগতের থেকে বেশী, কিন্তু অধিকার পাবার আকাঙ্ক্ষায় মানুষ তার দাম কমিয়ে ফেলে । অধিকার পাবার লালসার মূলে থাকে বিনাশশীল সুখ পাবার আকাঙ্ক্ষা । সাধক যখন সুখের আসক্তি দূর করেন, তখন অধিকার লাভের আকাঙ্ক্ষাও দূর হয় এবং সাধকের কর্মযোগ সিদ্ধ হয় ।</p>
<p class="Sub-Heading" id="toc_marker-3-3" xml:lang="en-US">ভক্তিযোগের পথ</p>
<p class="Text">প্রত্যেক সৃষ্টির পিছনেই যে একজন সৃষ্টিকর্তা থাকবেন—এই হল নিয়ম । প্রতিটি উৎপত্তির মূলেই থাকে কোন এক অনুৎপন্ন তত্ত্ব । মানুষ যদি জগৎকে স্বীকার করে আর জগতের সৃষ্টিকর্তাকে স্বীকার না করে—তবে সেটি তাঁর মস্ত বড় ভুল । যিনি পরা (জীব) এবং অপরা (জগৎ)—উভয়ের আশ্রয় ও প্রকাশক, সেই পরমাত্মাকে দৃঢ় বিশ্বাস করে তাঁর সঙ্গে আত্মীয়তা করা অথবা তাঁর শরণাগত হওয়া সাধকের অত্যন্ত প্রয়োজন । পরমাত্মা কেমন এবং কী প্রকার— সাধকের তা জানার কোন প্রয়োজন নেই । সাধকের শুধু এটুকুই মেনে নেওয়া দরকার যে পরমাত্মা আছেন এবং তিনি আমার । তাঁকে ইন্দ্রিয়-মন-বুদ্ধির সাহায্যে জানা যায় না, তাঁকে শুধু মেনে নিতে হয় । সৃষ্টি তাঁর সৃষ্টিকর্তাকে জানবেন কীভাবে ? অংশ তার অংশীকে কী করে জানতে পারে ?</p>
<p class="Text">পরমাত্মা (মন-বুদ্ধিপূর্বক) বিচারের বিষয় নন, তিনি হলেন শ্রদ্ধা ও বিশ্বাসের বিষয় । তাঁকে মানা বা না মানার ব্যাপারে মানুষ সম্পূর্ণভাবে স্বাধীন । জীব ও জগৎ হল আলোচনার বিষয় । যে বিষয়ে আমরা কিছু জানি আর কিছুটা জানি না, তা নিয়ে আলোচনা করা যেতে পারে । কিন্তু যে বিষয়ে আমরা কিছুই জানি না, যাঁকে আমরা কখনও দেখিনি, তাঁকে শুধু শ্রদ্ধা-বিশ্বাসই করা সম্ভব । আমার শ্রদ্ধা-বিশ্বাস অন্য কেউই দূর করতে সক্ষম নয় ।</p>
<p class="Text">ঈশ্বরকে আমরা জানতে সক্ষম নই এবং তাঁকে না মেনেও থাকা সম্ভব নয় । যেমন, মাতা-পিতাকে আমরা সম্পূর্ণভাবে জানতে পারি না, কিন্তু তাঁদের মেনে নেওয়া সম্ভব কারণ ঐ সময় আমাদের (শরীরের) অস্তিত্ব ছিল না । আমাদের শরীরের অস্তিত্ব মেনে নিলে মাতা-পিতার অস্তিত্বও মেনে নিতে হবে । আমরা থাকলে মাতা-পিতাও বিরাজমান থাকেন । কার্য থাকলে তার কারণও থাকে । তেমনই আমাদের অস্তিত্ব থাকলে ঈশ্বরও আছেন  । আমাদের সত্তা ঈশ্বরের সত্তার প্রত্যক্ষ প্রমাণ । আমি নেই—এইভাবে নিজের অস্তিত্বকে কেউ না বলতে পারে না । যখন নিজের অস্তিত্বকে অস্বীকার করা যায় না, তখন ঈশ্বরের অস্তিত্বকেও অস্বীকার করা সম্ভব নয় ।</p>
<p class="Text">মাতাকে জানার চেয়ে পিতাকে জানা একেবারেই অসম্ভব কারণ মাতৃগর্ভ থেকে প্রসবকালে তো আমাদের দেহ সম্পূর্ণরূপে গঠিত থাকে, কিন্তু পিতার দ্বারা গর্ভ স্থাপনের সময় তো আমাদের দেহেরও কোন অস্তিত্ব ছিল না । ভগবান সমস্ত জগতের পিতা—‘<span class="char-style-override-1">অহং বীজপ্রদঃ পিতা</span>’ (গীতা ১৪ ।৪), ‘<span class="char-style-override-1">পিতাহমস্য জগতঃ</span>’ (গীতা ৯ ।১৭), ‘<span class="char-style-override-1">পিতাসি লোকস্য চরাচরস্য</span>’ (গীতা ১১ ।৪৩) । তাই ভগবানকে জানা একেবারেই অসম্ভব । তাঁকে শুধু মেনে নেওয়াই সম্ভব । মেনে নেওয়া ছাড়া আর কোন উপায় নেই । জানার থেকে মেনে নেওয়া কোন অংশেই কম নয় । ভগবানকে দৃঢ়তা সহকারে মেনে নিলে তাঁর সঙ্গে আত্মীয়তাবোধ জন্মায় এবং আত্মীয়তাবোধ জন্মালে তাঁতে প্রেম হয় ।</p>
<p class="Text">যা আগে ছিল না, পরেও থাকবে না এবং বর্তমান সময়েও প্রতিমুহূর্তে বিনাশের দিকে অগ্রসর হচ্ছে, সেই শরীর এবং জগৎ-সংসার বিশ্বাসের যোগ্য নয় । যা এক মুহূর্তও আমাদের সঙ্গে থাকে না, প্রতিমুহূর্তে পরিবর্তিত হয়, তাকে কীভাবে বিশ্বাস করা সম্ভব ? তাকে সেবা করা গেলেও বিশ্বাস করা যায় না । বিশ্বাস তাকেই করা সম্ভব, যে সর্বদা আমাদের সঙ্গে থাকে, কখনও আমাদের থেকে সরে যায় না । ভগবান সর্বদাই আমাদের সঙ্গে থাকেন—‘<span class="char-style-override-1">সর্বস্য চাহং হৃদি সন্নিবিষ্টঃ</span>’ (গীতা ১৫ ।১৫) । আমরা পশু-পক্ষী ইত্যাদি যে-কোনভাবে জন্ম নিই অথবা স্বর্গ-নরক যে কোন লোকে গমন করি না কেন ভগবান কখনও আমাদের পরিত্যাগ করেন না ।</p>
<p class="Text">মানুষ যখন তার আকাঙ্ক্ষা নিজে পূরণ করতে সক্ষম হয় না এবং জগতের কারো দ্বারাই তা পূর্ণ হয় না, তখন সে স্বভাবতঃই ভগবানের ওপর নির্ভর করে, যাঁকে সে কখনো দেখেনি, শুধু তাঁর কথাই শুনেছে । মানুষের যখন কোন বিপদ আসে এবং তার থেকে রক্ষা পাবার কোন উপায় সে খুঁজে পায় না এবং সমস্ত প্রচেষ্টাই যখন ব্যর্থ হয়ে যায়, তখন সে ভগবানে বিশ্বাস করে তাঁকে ডাকতে থাকে ।</p>
<p class="Text">যে ব্যক্তি ভগবানে বিশ্বাস না করে শরীর ও জগতের ওপর নির্ভর করে থাকে, সে জন্ম-মৃত্যুচক্রে আবদ্ধ হয়ে নানারূপ দুঃখভোগ করতে থাকে । শরীর ইত্যাদির ওপর বিশ্বাস করলে অহংবোধ, মমত্ববোধ, কামনা-বাসনা, লোভ ইত্যাদি নানাপ্রকার বিকার উৎপন্ন হয় । শরীর ইত্যাদি তো থাকে না, কিন্তু পরিণামে তার সম্বন্ধ থেকে যাওয়ায় নানা জন্ম পরিভ্রমণ করতে হয় ‘<span class="char-style-override-1">কারণং গুণসঙ্গোঽস্য সদসদ্যোনিজন্মসু</span>’ (গীতা ১৩ ।২১) ।</p>
<p class="Text">যিনি ভগবানেও বিশ্বাস রাখেন না এবং শরীর ও জগৎ সংসারকে বিশ্বাস করেন না, শুধু নিজেকেই বিশ্বাস করেন, তিনি হলেন জ্ঞানযোগের সাধক । এরূপ সাধক ‘আমি কে’—তার অনুসন্ধান করেন । ‘আমি’র অনুসন্ধান করতে করতে আমিত্ব দূর হয়ে শুধু ‘আছে’ থেকে যায় । সাধক ‘আছে’ বলে (পরমাত্মতত্ত্বকে) স্বীকার করুন বা না করুন, অন্তকালে তিনি পরমাত্মলাভ করেন । যেমন, কোন ব্যক্তি যতই আকাশে-বাতাসে নৃত্য করুক, শেষকালে তার মাটিতেই স্থান হয় ।</p>
<p class="Text">একমাত্র স্বস্বরূপই বিরাজমান—এইভাবে দৃঢ়তা সহকারে পরমাত্মতত্ত্বে বিশ্বাস জন্মালে শরীর এবং জগৎ-সংসারের ওপর বিশ্বাস নির্জীব এবং আলগা হয়ে যায় । কেননা পরস্পরবিরুদ্ধ দুটি বিশ্বাস একসঙ্গে থাকতে পারে না । সাধক যখন স্বীকার করেন যে পরমাত্মা অদ্বিতীয়, সর্বদা বিরাজমান, সর্বসমর্থ, সর্বজ্ঞ, সর্বসুহৃদ্, পরম দয়ালু, সকলের জন্য, সর্বত্র আছেন, তখন তাঁর পরমাত্মার ওপর স্বতঃই শ্রদ্ধা জাগ্রত হয় । পরমাত্মার ওপর শ্রদ্ধা-বিশ্বাস হলে সাধক এক পরমাত্মা ব্যতীত অন্য কোন অস্তিত্বকে স্বীকার করেন না । এরূপ অবস্থায় নিদ্রাভঙ্গ হলে যেমন স্বপ্নের বিস্মৃতি হয় এবং জাগ্রতের স্মৃতি জেগে ওঠে, তেমনই সাধকের মধ্যে স্বতঃই পরমাত্মার (আছেন) নিত্য সম্পর্কের স্মৃতি জাগ্রত হয়ে জগতের (অস্তিত্ব নেই) সর্বতোভাবে বিস্মৃতি ঘটে—‘<span class="char-style-override-1">নাসতো বিদ্যতে ভাবো নাভাবো বিদ্যতে সতঃ</span>’ (গীতা ২ ।১৬) । পরমাত্মার সঙ্গে নিত্য সম্পর্কের স্মৃতি জাগ্রত হলেই সাধকের প্রতিমুহূর্তে বর্ধমান প্রেমের প্রাপ্তি হয়, যা মানবজীবনের চরম লক্ষ্য ।</p>
<p class="Text">প্রশ্ন হতে পারে যে, পরমাত্মা যখন সর্বসময়, সর্বত্র বিরাজমান তখন সাধকের কাছে তিনি দূরবর্তী বলে প্রতীয়মান হন কেন ? গভীরভাবে বিচার-বিবেচনা করলে জানা যায় যে, সাধক যখন এই বিনাশশীল শরীর-ইন্দ্রিয়াদি-মন-বুদ্ধির সাহায্যে পরমাত্মাকে প্রাপ্ত করতে চান, তখন তাঁর কাছে পরমাত্মা দূরবর্তী বলে মনে হয় । কেননা পরমাত্মাপ্রাপ্তি ক্রিয়া বা পদার্থের সাহায্যে হয় না, তাঁকে পাওয়া যায় ক্রিয়া-পদার্থের আশ্রয় ত্যাগ করলে । তাই সাধকের উচিত তাঁর শরীর ইত্যাদিকে জগতের সেবায় সমর্পণ করা এবং নিজেকে (অস্তিত্বমাত্র স্বরূপকে) ভগবানে সমর্পণ করা ।  সাধক যখন সর্বদিকে বিমুখ হয়ে ভগবানের শরণাগত হন, তখন ভগবান কৃপা করে তাঁকে আপন করে নেন, নিজের সঙ্গে অভিন্ন করে নেন ।</p>
<p class="Text">বিচার করলে দেখা যায় যে যিনি সর্ব দেশ, কাল, বস্তু, ব্যক্তি, ঘটনা, অবস্থা, পরিস্থিতি ইত্যাদিতে পরিপূর্ণ হয়ে আছেন, তাঁর থেকে দূরে থাকা সম্ভব হয় কী  করে ? সিদ্ধান্ত হলো যে যিনি দূরে নেই, তাঁকে কোন ক্রিয়ার সাহায্যে পাওয়া যায় না, তাঁকে চাইলেই পাওয়া যায় । যদি সাধক এইসব বিনাশশীল প্রাণী এবং পদার্থসমূহকে নিজের এবং নিজস্ব বলে মনে না করেন এবং ভগবানের সঙ্গে আত্মীয়তা স্থাপন করেন, তাহলে তিনি আর ভগবানের থেকে দূরে থাকেন না । কেননা তিনি তো প্রকৃতপক্ষে ভগবানেরই অংশ—‘<span class="char-style-override-1">মমৈবাংশো জীব-লোকে</span>’ (গীতা ১৫ ।৭) । মানুষ সাধারণতঃ এই ভুলই করে যে, সে প্রাপ্ত বস্তু, যোগ্যতা, সামর্থ্য ইত্যাদিকে নিজের বলে মনে করে, কিন্তু যিনি তাকে এই সব দিয়েছেন, সেই ভগবানকে নিজের বলে মনে করে না । বস্তুগুলি আসলে নিজের নয়, কিন্তু যিনি দেন তিনি আমাদের আপন । যে মুহূর্তে সাধক ভগবানকে আপন ভেবে তাঁর শরণাগত হন, সেই মুহূর্তেই ভগবান তাঁকে আপন করে নেন । কেননা ভগবান সাধকের অতীতের দিকে দৃষ্টি না দিয়ে তাঁর বর্তমানই দেখে থাকেন, তাঁর আচরণের দিকে দৃষ্টি না দিয়ে তাঁর ভাবগুলি দেখেন— </p>
<p class="Shlok">রহতি ন প্রভু চিত চূক কিএ কী ।</p>
<p class="Shlok">করত সুরতি সয় বার হিএ কী ॥</p>
<p class="Shlok-Right">(শ্রীরামচরিতমানস, বালকাণ্ড ২৯ ।৩)</p>
<p class="Text">তিনি তাঁর শরণাগত ভক্তকে নির্ভয়, শোকহীন, নিশ্চিন্ত এবং নিঃশঙ্ক করেন । কিন্তু এর সঙ্গে অন্য কারো শরণ (আশ্রয়) নেওয়া উচিত নয় । অন্যের শরণ, অন্যকে বিশ্বাস এবং অন্যের সম্পর্কে থাকলে ভগবানের আশ্রয় দৃঢ় হয় না । যে ব্যক্তির  ভগবান ব্যতীত আর কেউ আপন নয় এবং যে নিজের মধ্যে কোন বিশেষত্ব দেখে না, সে-ই অতি সহজে ভগবানের আশ্রিত হয়ে যায় । ভগবানের আশ্রিত হলে তার আর নিজের জন্য কোন কিছু করা বাকী থাকে না । তার করা প্রতিটি কর্মই তখন ভগবানের পূজা হয়ে ওঠে ।</p>
<p class="Text">শুধু প্রেম-প্রাপ্তির জন্যই ভগবানের সঙ্গে সম্বন্ধ থাকা উচিত । প্রেম লাভ করার একমাত্র উপায় হল—  ভগবানের সঙ্গে আত্মীয়তা । ভগবানকেই একমাত্র আপন বলে মনে করলে প্রেম জাগরূক হয় । প্রেম জাগরূক হলে অহং সর্বতোভাবে নাশ হয় । অহং সর্বতোভাবে নাশ হলে ভগবানের সঙ্গে দূরত্ব, পার্থক্য ও ভিন্নতা—তিনটিই সর্বতোভাবে দূর হয়ে যায় । </p>
<p class="Text">প্রেম জাগ্রত না হলে অহং সর্বতোভাবে নাশ হয় না— </p>
<p class="Shlok">প্রেম ভগতি জল বিনু রঘুরাঈ ।</p>
<p class="Shlok"> অভিঅন্তর মল  কবহুঁ ন জাঈ ॥</p>
<p class="Shlok-Right">(শ্রীরামচরিতমানস, উত্তরকাণ্ড ৪৯ ।৩)</p>
<p class="Text">মুক্ত মহাপুরুষদের মধ্যেও প্রেমের আকাঙ্ক্ষা থাকে । তাই যিনি মুক্তি লাভেও সন্তষ্ট হন না, ভগবান তাঁকে প্রেম দান করেন । এইভাবে দেখলে মুক্তিও সাধন আর প্রেম হল সাধ্য । প্রেম প্রাপ্তি না হলে সাধন পূর্ণতা লাভ করে না । ভগবান জ্ঞানস্বরূপ হয়েও প্রেমপিয়াসী । জ্ঞানযোগ এবং কর্মযোগের পথে মোক্ষলাভ হলেও এক সূক্ষ্ম অহং থেকে যায়, যার ফলে ভগবানের সঙ্গে দূরত্ব ও পার্থক্য চলে গেলেও, তাঁর সঙ্গে অভিন্নতা হয় না । এই সূক্ষ্ম অহং বশতঃই মুক্ত মহাপুুরুষদের এবং তাঁদের মেনে নেওয়া সিদ্ধান্তগুলির মধ্যে পরস্পর বিরুদ্ধ মতামত দেখা যায় । কিন্তু প্রেম প্রাপ্তি হলে যখন এই সূক্ষ্ম অহং সর্বতোভাবে দূর হয় তখন এইসকল মতভেদ সম্পূর্ণভাবে দূর হয় এবং তাঁরা ভগবানের সঙ্গে অভিন্ন হয়ে যান । অভিন্নতা হলে তখন একমাত্র ভগবান ব্যতীত আর কোন অস্তিত্ব থাকে না—‘<span class="char-style-override-1">বাসুদেবঃ সর্বম্</span>’ (গীতা ৭ ।১৯) ।</p>
<p class="Sub-Heading" id="toc_marker-3-4" xml:lang="en-US">উপসংহার</p>
<p class="Text">উপনিষদে বলা হয়েছে যে ভগবানের একলা ভালো লাগছিল না ‘<span class="char-style-override-1">একাকী ন রমতে</span>’ (বৃহদারণ্যক ১ ।৪ ।৩) । তাই খেলার (প্রেম-লীলার) জন্য ভগবান এক থেকে বহুরূপ ধারণ করেন—‘<span class="char-style-override-1">সোঽকাময়ত বহুস্যাং প্রজায়েয়েতি</span>’ (তৈত্রিরীয়োপনিষদ্ ২ ।৬) । সেই বহুরূপের মধ্যে শ্রীরাধা ভগবানের আশ্রিত হয়ে রইলেন, আর জীব খেলনাগুলিতেই (শরীর ও জগৎ সংসারেই) মগ্ন হয়ে গেল ! শ্রীরাধা খেলায় মগ্ন না হওয়ায় তিনি প্রতিক্ষণ বর্ধমান প্রেম প্রাপ্ত হলেন আর জীব খেলায় মগ্ন থাকায় তাদের জন্ম-মৃত্যুরূপ জগৎ প্রাপ্তি হলো । এই খেলার বস্তুগুলি নিজের বা নিজের জন্য নয় । এ শুধু অপরকে সুখী করারই জন্য । এগুলিকে নিজের এবং নিজের বলে মনে করা মস্ত বড় ভুল, এই ভুল দূর করাই হলো মানুষের কর্তব্য । এই এক ভুলই স্থানভেদে কাম-ক্রোধ-লোভ-মোহ-ঈর্ষা-দ্বেষ-দম্ভ-পাষণ্ডতা ইত্যাদি নানা বিকার রূপে দেখা দেয় । এই ভূল ক্রমশঃ বাড়তেই থাকে, তার আর কোন শেষ হয় না ।</p>
<p class="Text">নিজেকে ভুলে গেলে দেহাভিমান উৎপন্ন হয় । কর্তব্য ভুলে গেলে অকর্তব্য দেখা দেয় । ভগবানকে ভুলে গেলে বিনাশশীলের সঙ্গে সম্পর্ক হয় । এই সব ভুল দূর করার জন্য তিনটি যোগ আছে—জ্ঞানযোগ, কর্মযোগ ও ভক্তিযোগ । বিচার-বিবেচনার সাহায্যে জগতের বস্তুসমূহ থেকে নিজেকে পৃথক করে রাখাকে বলা হয়—জ্ঞানযোগ । ঐ সব বস্তুকে জগৎ-সংসারের সেবায় নিয়োগ করাকে বলা হয়—কর্মযোগ । মানুষ স্বয়ং যাঁর অংশ, সেই ভগবানে মন নিবিষ্ট করলে তাকে বলা হয়—ভক্তিযোগ । কিন্তু যারা জ্ঞানযোগ, কর্মযোগ বা ভক্তিযোগে মন না দিয়ে জগৎ সংসারে অর্থাৎ ভোগ ও সম্পদ সংগ্রহে ব্যাপৃত হয়, তারা জন্ম-মৃত্যু চক্রে আবর্তিত হয় । তাদের জন্মালে মরতে হয় আবার মৃত্যুর পর পুনরায় জন্ম নিতে হয়—এইভাবে তারা জন্ম মৃত্যু চক্রে পরিভ্রমণ করতে থাকে—‘<span class="char-style-override-1">পুনরপি জননং পুনরপি মরণং পুনরপি জননীজঠরে শয়নম্</span>’ ।</p>
<p class="Text">মানুষ তিনটি শক্তি প্রাপ্ত করেছে—জানার শক্তি, করার শক্তি এবং মানার শক্তি । জানার শক্তি জ্ঞানযোগের জন্য, করার শক্তি কর্মযোগের জন্য এবং মানার শক্তি ভক্তিযোগের জন্য । জানার শক্তির সুব্যবহার হল—নিজেকে জানা । করার শক্তির সুব্যবহার হল—সেবা করা এবং মানার শক্তির সুব্যবহার হল—ভগবানকে মানা ।</p>
<p class="Text">বস্তু, শরীর, যোগ্যতা এবং সামর্থ্য—এই চারটি বস্তুই জড়-বিভাগের । এই সব বস্তু চেতন-বিভাগ (স্বরূপ) পর্যন্ত পৌঁছতে পারে না । তাই বস্তু, শরীর, যোগ্যতা এবং সামর্থ্য—সবই জগৎ সংসারের এবং জগতের কাজেই লাগে, নিজের কাজে এগুলি বিন্দুমাত্র লাগে না । জড়-বিভাগ অর্থাৎ শরীর-জগৎ-সংসার থেকে আমাদের কোন প্রাপ্তি হয় না, আমাদের কোনোপ্রকার উন্নতি বা হিতসাধন হয় না । এগুলির থেকে সম্পর্ক বিচ্ছিন্ন হলেই আমাদের মঙ্গল, আমাদের পক্ষে হিতকারী । তাই শরীর ও জগৎ-সংসারের সাহায্যে কোন ব্যক্তিই বন্ধনমুক্ত হতে পারেন না । শরীরের দ্বারা যেসব ক্রিয়াদি হয়, সেগুলি  জগৎ-সংসারেরই কাজে আসে । সেগুলির সঙ্গে সম্পর্ক ছেদ হলে তবেই তা (ত্যাগ) স্বস্বরূপের কাজে আসে । </p>
<p class="Text">কিছু করলে আমাদের লাভ হবে—এরকম চিন্তা করা ভুল । কারণ ক্রিয়ামাত্রই জড় এবং বিনাশশীল আর স্বস্বরূপ চেতন এবং অবিনাশী । জড় বস্তুর সাহায্যে চেতন কী লাভ করতে পারে ? বিনাশশীল বস্তুর সাহায্যে অবিনাশীর কী লাভ হতে পারে ? জড় এবং বিনাশশীল ক্রিয়ার দ্বারা আমাদের মঙ্গল হওয়ার নয় । তাই আমাদের কর্ম করারও কোন ইচ্ছা থাকা উচিত নয় এবং কর্ম না করারও কোন স্বার্থ থাকা উচিত নয়—‘<span class="char-style-override-1">নৈব তস্য কৃতেনার্থো নাকৃতেনেহ কশ্চন</span>’ (গীতা ৩ ।১৮) । ‘করা’ ও ‘না করা’—উভয়ই প্রকৃতির (জড়-বিভাগের) এবং অভাবরূপ । স্বস্বরূপের (চেতন বিভাগের) ‘করা’  ও ‘না করা’—এই দুটিই নেই । প্রকৃতপক্ষে তিনি এই দুইয়েরই প্রকাশকারী ভাবরূপ নিরপেক্ষ তত্ত্ব । যেমন ‘করলে’ শরীরের পরিশ্রম হয়,  তেমনই  ‘না করলে’ অর্থাৎ সুষুপ্তির সময় শরীরের বিশ্রাম লাভ হয়, স্বস্বরূপের নয় । স্থূল, সূক্ষ্ম এবং কারণ—এই তিন শরীরের সম্পর্ক  বিচ্ছিন্ন হলেই স্বস্বরূপের চিরবিশ্রাম লাভ হয় ।</p>
<p class="Text">সাধককে গভীরভাবে ভেবে দেখতে হয় যে আমি স্থূল শরীর নই, সূক্ষ্ম শরীর নই এবং কারণ শরীরও নই । বস্তু, যোগ্যতা, বল ইত্যাদি কোনকিছুই আমার নয় । এগুলি সবই পরিবর্তনশীল । আমার স্বরূপ এক অপরিবর্তনশীল অস্তিত্বমাত্র । তার যাতায়াত নেই, উৎপত্তি-বিনাশ নেই । তা একইভাবে বিরাজমান । এটি জেনে সাধক যেন তাঁর অস্তিত্বমাত্র স্বরূপে স্থিত হয়ে স্থির (নিশ্চুপ) হয়ে থাকেন ।</p>
<p class="Text">অস্তিত্বে অর্থাৎ আমাদের সত্তায় ‘আমি’ ভাব নেই । ভুলক্রমে এই ‘আমি’ভাব মেনে নেওয়া হয় । ‘আমি আছি’—এতে ‘আমি’ নেই, কিন্তু ‘আছি’ থাকে । আমাদের অস্তিত্ব ‘আমি’কে ছাড়াই । পরমাত্মাই সর্বত্র ‘আছে’ রূপে পরিপূর্ণ । সেই ‘আছে’র অংশই হল ‘আছি’ । আমি আছি, তুমি আছ, এ আছে, সে আছে —এই চারটির মধ্যে শুধু ‘আমার’ সঙ্গেই ‘আছি’ যোগ হয় । ‘আমি’ না থাকলে ‘আছি’ থাকে না, শুধু ‘আছে’ই থেকে যায় । তাৎপর্য হল যে ‘আছি’ও আসলে ‘আছে’ই হয় । সাধক যদি এই প্রকৃত তত্ত্বটি উপলব্ধি করতে পারেন তাহলে আধ্যাত্ম-পথে তাঁর খুবই উন্নতি হয় ।</p>
<p class="Text">‘আমি’-র কারণেই জগতের অস্তিত্ব রয়েছে । ‘আমি’ থেকেই জগৎ উৎপন্ন হয় । জীবের মধ্যে যে অহংবোধ থাকে, তার দ্বারাই এই জগৎ প্রতীত হয়— ‘<span class="char-style-override-1">যয়েদং ধার্যতে জগৎ</span>’ (গীতা ৭ ।৫) । তাই পরমাত্মার দৃষ্টিতেও জগৎ বিরাজমান নয়, জীবন্মুক্ত মহাপুরুষদের দৃষ্টিতেও বিরাজমান নয়, এ শুধু জীবের দৃষ্টিতেই বিরাজ করে । আমাদের যে অস্তিত্ব, তাতে ‘আমি’ ভাব নেই । আমি বোধ জড় বিভাগে থাকে । আমাদের সম্পর্ক যতক্ষণ জড়ত্বের সঙ্গে থাকে, ততক্ষণ জন্ম-মৃত্যুও হয়ে থাকে । জড়ত্ব থেকে সম্পর্ক ছেদ করে শুধুমাত্র অস্তিত্বে থাকাকেই মুক্তি বলা হয় ।</p>
<p class="Text">এটি মানুষ, এটি পশু, এ পক্ষী এরা জলচর, ওরা স্থলচর-নভচর এ হল ইঁট, ওটি চূণ, অন্যটি পাথর এসবের মধ্যে ‘আছে’ ভাব থাকে । কিন্তু সঙ্গে ‘আমি’ ভাব থাকলেই বন্ধন হয় । তত্ত্বজ্ঞ ব্যক্তিগণ ‘আছে’-তে স্থিতিলাভ করেন । সকলের স্থিতি যদিও ‘আছে’-তেই বিদ্যমান, তৱু জড়ের সঙ্গে সম্পর্কিত হওয়ায় ‘আমি আছি’ হয়েছে । জড়ত্বের সঙ্গে সম্পর্ক না থাকলে ‘আমি আছি’ থাকবে না, তা তখন ‘আমি আছে’ হয়ে যাবে । এই স্থিতিকেই বলা হয় জীবন্মুক্তি ।</p>
<p class="Text">পশু, পক্ষী, দেবতা, রাক্ষস ইত্যাদি সকলের মধ্যে সম-নিয়মে যে এক অস্তিত্ব পরিপূর্ণ থাকে, তা হলো পরমাত্মারই স্বরূপ । সেই অস্তিত্বকে ‘আমার’ সঙ্গে মিশিয়ে ফেললে অর্থাৎ জাগতিক বস্তু প্রভৃতির (জড়ত্ব) সঙ্গে সম্পর্কযুক্ত হলে জীব হয়ে ওঠে, ‘আমি’ থেকে  সেগুলিকে পৃথক করলেই মুক্ত হয়ে যায় এবং ভগবানের সঙ্গে যুক্ত করলে ভক্ত হয়ে ওঠে ।</p>
<p class="Text">মানুষের প্রধান কাজ হলো—জড়ত্বের সঙ্গে সম্পর্ক ছিন্ন করা কেননা জড়ত্বকে নিজের এবং নিজের বলে মনে করলেই যত অনর্থ হয় । জড়ত্বকে নিজের এবং নিজের জন্য মনে করলে জ়ডত্বই থেকে যায়, চিন্ময়তা আসে না । তাই শরীরকে জগৎ-সংসারের সেবায় লাগানো উচিত । মনুষ্যজন্ম শুধুমাত্র সেবা করার জন্যই । অন্য কেউই সেবা করতে সক্ষম নয় । অন্যান্য  যোনির প্রাণীদের (পশু আদি) কাছ থেকে সেবা নিতে পারলেও তারা সেবা করতে সক্ষম নয় । গাছ-পালাকে আমরা আমাদের কাজে ব্যবহার করলেও তার নিজেরা আমাদের উপকার করতে সক্ষম হয় না । যারা সেবা করে না, তারা মনুষ্যত্ব থেকে চ্যুত হয়ে পশুত্বে গমন করে । তাই মানুষের উচিত জগৎ থেকে আহৃত বস্তুসমূহ জগৎ-সংসারের সেবাতেই ব্যয় করা এবং তার পরিবর্তে কিছু আশা না করা । জগতের বস্তুগুলি জগতের জন্যই ব্যয় করা হলে আর কীসের আশা ? জগতের জিনিসসব  জগতের সেবায় ব্যয় করলে তাকে বলা হয় কর্মযোগ । স্বয়ং জগৎ-সংসার থেকে আলাদা হয়ে চিন্ময়তত্ত্বে স্থিত হওয়াকে বলা হয় জ্ঞানযোগ । স্বয়ং ভগবানে লেগে থাকাকে বলা হয় ভক্তিযোগ ।</p>
<p class="Text">শরণাগতিতে কোন সাংসারিক দৈন্যও থাকে না, পরাধীনতাও নয় । কেননা ভগবান ‘পর’ নয়, তিনি ‘স্বকীয়’ । প্রকৃতি এবং তার কার্য হল ‘পর’ । সুতরাং প্রকৃতি এবং তার কাের্যর (ক্রিয়া এবং পদার্থের) অধীনে থাকাকেই বলা হয় পরাধীনতা । ভগবানের অধীনতা হল পরম স্বাধীনতা । যেমন, মাতা-পিতার অনুগত পুত্রের মাতা-পিতার অধীন হতে হয় না, বরং তা হয় কর্তব্য পালন কেননা মাতা-পিতা ‘পর’ নন, তাঁরা নিজেরই । জাগতিক দীনতায় কিছু নেওয়ার ভাব থাকে কিন্তু শরণাগতিতে কিছু নেওয়ার নেই, শুধু নিজেকে সমর্পণ করা । ভগবানের অংশ হওয়ায় জীব সর্বদাই ভগবানের । ভগবানের সঙ্গে এই নিত্য সম্পর্কের স্মৃতিই হলো শরণাগতি ।</p>
<p class="Text">ভগবান নিজেকে ভক্তদের অধীন বলেছেন —‘<span class="char-style-override-1">অহং ভক্তপরাধীনো হ্যস্বতন্ত্র ইব দ্বিজ</span>’ (শ্রীমদ্ভাগবত ৯ ।৪ ।৬৩) । এই হল প্রেমের বৈশিষ্ট্য । ভগবান প্রেমের কাঙাল । ভগবান প্রকৃতপক্ষে কারো অধীন নন, তিনি শুধু পরাধীনের মত (ইব) । পরাধীনতা সেখানে থাকে, যেখানে ভিন্নতা থাকে । ভক্তিতে ভেদভাব দূর হয়ে ভগবান ও ভক্তের মধ্যে অভিন্নতা হয় । যখন ‘পরের’ (ক্রিয়া ও পদার্থের) সম্পর্ক সর্বতোভাবে দূর হয়, তখন ভগবানে প্রতিমুহূর্তে বর্ধমান প্রেম হয় । প্রেমে কেউ দ্বিতীয় নয়, কেউ পর নয় । তাই প্রেমে পরাধীনতার লেশমাত্র থাকে না ।</p>
<p class="Text">ভক্তিযোগ সাধ্য । জ্ঞানযোগ ও কর্মযোগ সাধন । জগতের বন্ধন (জন্ম-মৃত্যু) থেকে রক্ষা পাওয়াকেই বলা হয় মুক্তি(১) । ভক্তিযোগে মুক্তির সঙ্গে সঙ্গে প্রেমও প্রাপ্ত হয় । তাই ভক্তিযোগ হল বিশিষ্ট ।</p>
<p class="Footnotes">(১)ভগবান জ্ঞানযোগ ও কর্মযোগকে সমকক্ষ বলে জানিয়েছেন— </p>
<p class="Footnotes-Center">সাংখ্যযোগৌ পৃথগ্বালাঃ প্রবদন্তি ন পণ্ডিতান্ ।</p>
<p class="Footnotes-Center">একমপ্যাস্থিতঃ সম্যগুভয়োর্বিন্দতে ফলম্ ॥</p>
<p class="Footnotes-Center">যৎ সাংখ্যৈঃ প্রাপ্যতে স্থানং তয্যোগৈরপি গম্যতে ।</p>
<p class="Footnotes-Center">একং  সাংখ্যং  চ  যোগং চ  যঃ পশ্যতি স পশ্যতি॥</p>
<p class="Footnotes-Right">(গীতা ৫ ।৪-৫)</p>
<p class="Footnotes">‘অবোধ ব্যক্তিগণ সাংখ্যযোগ ও কর্মযোগকে পৃথক্ পৃথক্ ফলসম্পন্ন বলে জানালেও পণ্ডিতগণ এরূপ বলেন না । কারণ</p>
<p class="Footnotes">এই দুইয়ের মধ্যে একটি সাধনেই স্থিত ব্যক্তি উভয়ের ফলরূপ পরমাত্মাকে প্রাপ্ত করে থাকে ।’</p>
<p class="Footnotes">‘সাংখ্যযোগিগণ যে তত্ত্ব প্রাপ্ত করেন, কর্মযোগিগণও সেই তত্ত্ব প্রাপ্ত করেন । সুতরাং যে ব্যক্তি সাংখ্যযোগ এবং কর্মযোগকে ফলরূপে একই দেখে থাকেন, তিনিই সঠিক দেখেন ।’</p>
<p class="Image"><span><img alt="Image_1.png" class="frame-1" src="image/Image_1_fmt.png"/></span> </p>
<p class="Image"><span><img alt="Image_2.png" class="frame-2" src="image/Image_2_fmt.png"/></span> </p>
<p class="Image"><span><img alt="Image_3.png" class="frame-2" src="image/Image_3_fmt.png"/></span> </p>


<p class="Page-Break"> </p>
<p class="Chapter-Heading" id="toc_marker-4">সাধক, সাধ্য  তথা সাধনা</p>
<p class="Text"> কেবল এক সত্তা ছাড়া আর কিছুই নেই । সেই সত্তায় ‘আমি’ নেই, ‘তুমি’ নেই, ‘সে’ নেই এবং ‘এ’—কিছুই নেই । জগৎ-সংসারের  সত্তা আমাদের দ্বারা মেনে নেওয়া, বাস্তবে তা নেই । শুধু সত্ত্বারই অস্তিত্ব ‘আছে’, সংসারের অস্তিত্ব  নেই । ‘নেই’ সত্যই নেই আর ‘আছে’-ই সত্যকারের আছে—‘<span class="char-style-override-1">নাসতো বিদ্যতে ভাবো নাভাবো বিদ্যতে সতঃ</span>’ (গীতা ২ ।১৬) । ‘নেই’-এর অনস্তিত্ব স্বতঃ স্বাভাবিক আর ‘আছে’র অস্তিত্ব স্বতন্ স্বাভাবিক । এই ‘আছে’ই হল আমাদের সাধ্য ।  যা‘নেই’ সেটি  আমাদের সাধ্য কি করে হতে পারে ? ‘আছে’ কে অনুভব করতে হয় না, কারণ সেটি অনুভবরূপই ।</p>
<p class="Text">তাত্ত্বিক দৃষ্টিতে সাধক তিনিই, যিনি সাধ্য ছাড়া থাকতে পারেন না এবং সাধ্য  তিনি, যিনি সাধক ছাড়া থাকতে পারেন না । সাধক সাধ্য থেকে আলাদা হতে পারেন না এবং সাধ্যও সাধক থেকে আলাদা হতে পারেন না । কারণ সাধক ও সাধ্যের সত্তা একই । ‘আছে’র থেকে কেউই আলাদা হতে পারেন না । অতএব আমরা যদি সাধক হয়ে থাকি তাহলে সাধ্য  প্রাপ্তি তৎক্ষণাৎই হওয়া উচিত । তিনিই সাধক যিনি সাধ্য ব্যতীত অন্য সত্তা স্বীকারই করেন না । তিনি সাধ্য ছাড়া অন্য কারো আশ্রয়ই গ্রহণ করেন না, তা সেটি পদার্থই হোক অথবা ক্রিয়া ।</p>
<p class="Text">যিনি সাধ্য ছাড়া থাকেন, তিনি আবার কেমন সাধক আর যিনি সাধককে ছাড়া থাকেন তিনিই বা কীরূপ সাধ্য ? যে মাকে ছাড়া থাকতে পারে, সে কেমন শিশু আর যে শিশুকে ছাড়া থাকতে পারে সে কেমন মা ? আমাদের সাধ্য আমাদের ছাড়া থাকতে পারে না, আলাদা থাকার শক্তিই তাঁর নেই কেননা মূলে সত্তা এক-ই । যেমন সমুদ্রে এবং তার তরঙ্গে একই জল-তত্ত্বের সত্তা বিদ্যমান, তেমনই সাধক ও সাধ্যের মধ্যে একই সত্তা বিদ্যমান । তরঙ্গরূপটি কেবল মেনে নেওয়া । যতক্ষণ পর্যন্ত  তরঙ্গরূপ শরীরের (জড়ত্বের) সঙ্গে  সম্বন্ধ থাকে, ততক্ষণ সে সাধক । জড়ত্ব হতে সর্বতোভাবে সম্বন্ধ-ছেদ হলে আর সাধক থাকে না, তখন শুধু সাধ্যই বিরাজ করে ।</p>
<p class="Text">যদি সাধক  সাধ্যকে ছাড়া থাকেন তাহলে বুঝতে হবে যে তিনি সাধ্য ছাড়াও অন্য কিছুর (ভোগ ও সম্পদ সংগ্রহ করার) সাধক । তিনি মনে মনে অন্যান্য বস্তুকেও গুরুত্ব দেন । যদি সাধ্য সাধক ছাড়া  থাকেন তাহলে বুঝতে হবে যে সাধ্য ছাড়াও সাধকের অন্য কোন সাধ্য আছে অর্থাৎ ভোগ ও সম্পদ সংগ্রহও তার সাধ্য । হৃদয়ে বিনাশশীল বস্তুর প্রতি যত গুরুত্ব থাকবে, তাঁর সাধকভাবে ততই ন্যূনতা থাকবে । সাধকভাব যতই কম থাকবে, সাধ্য থেকে তিনি ততই দূরে থাকবেন । পূর্ণ সাধক হলেই সাধ্যের  প্রাপ্তি তৎক্ষণাৎ ঘটে ।</p>
<p class="Text">শরীরকে আমি, আমার এবং আমার জন্য বলে মেনে নিলে সাধক সাধ্যকে অপ্রাপ্ত দেখেন । সাধ্য ব্যতীত অন্য সত্তা স্বীকার না করাই  হলো সাধ্য প্রাপ্তির শ্রেষ্ঠ উপায় । তাই সাধকের শুধু এদিকেই লক্ষ্য রাখা উচিত যে জগৎ-সংসারে সত্তা বলে কিছু নেই । এই জগৎ-সংসার আগেও ছিল না, পরেও থাকবে না এবং মধ্যবর্তী সময়েও প্রতিমুহূর্তে অনস্তিত্বের দিকে যাচ্ছে । সংসারের স্থিতি একেবারেই নেই । উৎপত্তি-প্রলয়ের প্রবাহ স্থিতিরূপে পরিলক্ষিত হয় ।</p>
<p class="Text">সাধকের সাধ্যতে বিশ্বাস এবং ভালবাসা (প্রেম) থাকা অত্যন্ত প্রয়োজনীয় । তাঁর বিশ্বাস ও ভালবাসা সেই সাধ্যের প্রতি হওয়া উচিত, যা বিবেক-বিরোধী নয় ।  যে বস্তু প্রাপ্ত হয় এবং যার সঙ্গে বিচ্ছেদ হয়ে যায় তার প্রতি বিশ্বাস ও ভালবাসা হলো বিবেক-বিরোধী কাজ । বিশ্বাস এবং ভালবাসা—দুটির মধ্যে কোনো একটি হলে স্বতঃই দুটি হয়ে যাবে । বিশ্বাস দৃঢ় হলে ভালবাসা নিজে থেকে হয়ে যাবে । ভালবাসা যদি  না হয় তাহলে বুঝতে হবে যে বিশ্বাসে ন্যূনতা আছে অর্থাৎ সাধ্যের (পরমাত্মার) বিশ্বাসের সঙ্গে জগৎ-সংসারের বিশ্বাসও জড়িয়ে আছে । পূর্ণভাবে বিশ্বাস হলে একটি সত্তা ছাড়া অন্য কিছুর (জগতের) সত্তা থাকবে না । সাধ্যের প্রতি যদি বিশ্বাসের ঘাটতি থাকে তাহলে সাধনেও বিশ্বাসের ঘাটতি থাকবে অর্থাৎ সাধ্য ছাড়া অন্য নানা ইচ্ছাও থাকবে । অন্য ইচ্ছা যত থাকবে, সাধনে ততই নূণ্যতা থাকবে ।</p>
<p class="Text">সকল ইচ্ছার মূলে থাকে এক পরমাত্মারই ইচ্ছা । তাঁরই উপর সকল  ইচ্ছা টিকে থাকে । এখানে যে ভুলটি হয় তা হলো এই যে, এই স্বাভাবিক (পরমাত্মার) ইচ্ছাকে আমরা শরীরের সাহায্যে পূর্ণ করতে চাই । প্রকৃতপক্ষে পরমাত্মার প্রাপ্তিতে শরীরের অথবা জগৎ-সংসারের বিন্দুমাত্র  প্রয়োজন নেই  । পরমাত্মা আমাদের নিজেদের মধ্যে স্থিত আছেন তাই কিছু না করলে তবেই তাঁকে অনুভব করা যায় । কিছু করতে হলে  শরীরের প্রয়োজন, কিন্তু কিছু করতে না হলে শরীরের প্রয়োজন আর কী ? কিছু দেখতে হলে চোখের প্রয়োজন  হয় কিন্তু কিছু দেখতে না হলে চোখের কী প্রয়োজন ? তবে নাম-জপাদি সাধন অবশ্যই করতে হবে কেননা এগুলি করলে ‘কিছু না করার’ সামর্থ্য আসে  ।</p>
<p class="Text">আমরা পরমাত্মার অংশ, তাই আমাদের সম্বন্ধ হলো পরমাত্মার সঙ্গেই  ।  আমাদের সম্বন্ধ  শরীরের সঙ্গে যেমন নেই, তেমনই শব্দ-স্পর্শ-রূপ-রস-গন্ধের  সঙ্গেও  নেই । আমরা যে পরমাত্মারই অংশ—এই সত্যের প্রতি সাধকের দৃঢ় বিশ্বাস থাকা উচিত । যদি  দৃঢ় বিশ্বাস করতে না পারেন তাহলে ভগবানের কাছে প্রার্থনা করুন  । আমরা শরীর-সংসারের জন্য—এটি ভুল । ভুলকে ভুল বলে বুঝতে দেরী হলেও  ভুল একবার জেনে গেলে সেই ভুল দূর করতে আর বিলম্ব হয় না ।</p>
<p class="Text"> নিয়ম হলো এই যে, অ-সতের (পদার্থ ও ক্রিয়ার) দ্বারা পরমাত্মার প্রাপ্তি হয় না, তা হয় অ-সতের থেকে সম্বন্ধ বিচ্ছিন্ন হলে তবেই । অসত্  হতে  সর্বভাবে  সম্বন্ধ-ছেদ করার জন্য সাধকের তিনটি কথা স্বীকার করা আবশ্যক—  </p>
<p class="Text">১) কিছুই আমার নয় ।</p>
<p class="Text">২) আমার কিছুই চাই না  ।</p>
<p class="Text">৩) আমি কোন  কিছু  নই ।</p>
<p class="Text">এখন এই তিনটি  কথা নিয়ে গভীরভাবে আলোচনা করা যাক ।</p>
<p class="Text">প্রথম কথা—কিছুই আমার নয় । এটি স্বীকার করার জন্য সাধককে এই কথাটি  মনন করতে হবে যে  আমরা নিজেদের সঙ্গে  কী এনেছি এবং সঙ্গে  কী নিয়ে যাব ? ভেবে দেখলে সাধক জানতে পারবেন যে, আমরা কোন কিছুই সঙ্গে করে আনিনি এবং কিছুই নিয়ে যেতে পারব না । তাৎপর্য হলো এই যে, যে বস্তু প্রাপ্ত হয় এবং যার সঙ্গে আমাদের বিচ্ছেদ হয়ে যায় তা আমাদের হতে পারে না । যা উৎপন্ন হয় ও বিনাশ হয়, তা কখনও আমাদের হতে পারে না । যে  বস্তু আসে ও চলে যায়, তা  আমাদের হতে পারে না । তার কারণ স্বস্বরূপ—প্রাপ্ত ও পরিত্যাগযুক্ত, উৎপন্ন ও বিনাশশীল এবং আসা-যাওয়াযুক্ত নয় । সুতরাং প্রমাণিত হলো যে অনন্ত ব্রহ্মাণ্ডে সামান্যতম  বস্তুও আমাদের নয় ।</p>
<p class="Text">দ্বিতীয় কথা—আমার কিছুই চাই না  । সাধকের চিন্তা করে দেখা উচিত যে, জগৎ-সংসারের কোনো বস্তুই যখন আমার নয়, তখন আর আমার কী চাই?  শরীরকে নিজের বলে মনে করলেই কামনা উৎপন্ন হয় যে আমার খাদ্য চাই, বস্ত্র চাই, বাড়ি চাই । সাধকের এই বিষয়ে চিন্তা করা উচিত যে শরীর থেকে পৃথক হলে আমার আর কী চাই ? অর্থাৎ সাধক যখন এই সত্যকে স্বীকার করেন যে, তাঁর কোন কিছুই নেই, তখন তিনি এই সত্যকে স্বীকার করতেও সক্ষম হন যে তাঁর কিছুই চাই না ।</p>
<p class="Text">তৃতীয় কথা—আমি কোন  কিছু নই । শরীর এবং জগৎ-সংসারকে সকলেই দেখতে পায়, কিন্তু ‘আমি’ কে কেউ দেখেনি । শরীরের প্রতীতি হয় আর স্বস্বরূপের অনুভূতি হয়, কিন্তু ‘আমি’র প্রতীতিও হয় না এবং তার অনুভূতিও হয় না । ‘আমি’র শুধু আভাস হয়ে থাকে । সাধক যখন এই সত্যটি স্বীকার করে নেন যে তাঁর কিছুই চাই না, তখন তিনি এই সত্যকে স্বীকার করতেও সক্ষম হন যে ‘আমি’ কিছুই নই  । যার মধ্যে জাগতিক  মোহ এবং পরমাত্মার জন্য জিজ্ঞাসা থাকে, তাকে ‘আমি’ বলে বলা হয়, কিন্তু প্রকৃতপক্ষে ‘আমি’ কিছুই নয় । সুষুপ্তিকালে স্বস্বরূপ থাকেন, কিন্তু ‘আমি’ থাকে না । সুষুপ্তিতে স্বস্বরূপের অস্তিত্ব  এবং ‘আমি’র অনস্তিত্ব সকলেই অনুভব করে থাকেন ।</p>
<p class="Text">কিছুই আমার নয় এবং আমার কিছুই  চাই  না—  এই দুটি কথা সিদ্ধ  হওয়া মাত্র  ‘আমি’  কেবল সত্তায় অর্থাৎ ‘আছে’তে বিলীন হয়ে যায় । তাৎপর্য হলো যে, চেতন অংশ চেতন-তত্ত্বে এবং জড় অংশ জড়েতে বিলীন হয়ে যায় । তখন একমাত্র সমষ্টি সত্তা ছাড়া আর কিছুই থাকে না ।</p>
<p class="Text">প্রকৃতির স্বরূপ হলো—পদার্থ এবং ক্রিয়া । পদার্থের উৎপত্তি ও বিনাশ হয়, ক্রিয়ার আরম্ভ ও শেষ  হয়  । শরীরাদি পদার্থের আশ্রয় হলো ‘পরাশ্রয়’ এবং ক্রিয়ার আশ্রয় হলো ‘পরিশ্রম’ । পরমাত্মাকে লাভ করতে হলে ক্রিয়া এবং পদার্থের বিন্দুমাত্র প্রয়োজন নেই । সংসারে তো ‘করা’ হলো মুখ্য কিন্তু পরমাত্মাতে ‘না করা’ই  হলো মুখ্য । শরীর এবং জগৎ-সংসারের সাহায্যে পরমাত্মাকে পাওয়া যায়  না । যে তত্ত্ব সর্বত্র পরিব্যপ্ত, তাকে করার দ্বারা কী করে পাওয়া যাবে ? ‘কিছু করলে’ বরং তা বহু দূরে হয়ে যায় । </p>
<p class="Text">শরীর-ইন্দ্রিয়সকল-মন-বুদ্ধি-যোগ্যতা-বল ইত্যাদি সবই প্রকৃতির । এগুলির আশ্রয় নিলে প্রকৃতির আশ্রয় গ্রহণ করা হয় । প্রকৃতির আশ্রয়  নিলে পরমাত্মা-লাভ  কীকরে হবে ? শরীর প্রকৃতির হওয়ায় তা আমার নয় এবং আমার জন্যও নয় । তাই শরীরের সাহায্যে যেসব কর্ম করা হয়, সেগুলি সংসারের জন্যই করা উচিত  । শরীরের দ্বারা জপ-ধ্যান-পূজা-তীর্থ-ব্রত ইত্যাদি যেসব কাজ করা হোক, সেগুলি এই ভাব নিয়ে করা উচিত যাতে অপরের মঙ্গল হয় । নিজের জন্য কিছু করলে তা ভোগ হয়, যোগ নয় । অর্থাৎ শরীর এই জগৎ-সংসারের অংশ, তাই শরীরের সাহায্যে হওয়া প্রতিটি ক্রিয়াই সংসারের জন্য, আমাদের জন্য নয় । আমাদের জন্য  কেবল পরমাত্মা কেননা আমরা হলাম তাঁরই অংশ । সুতরাং পরাশ্রয় এবং পরিশ্রম হলো ভোগ । যিনি পরাশ্রয় ত্যাগ করে ভগবদাশ্রয়কে অবলম্বন করেন এবং পরিশ্রমকে  ত্যাগ করে বিশ্রামের আশ্রয় নেন, তিনি হলেন যোগী । অপরপক্ষে, যে পরাশ্রয় ও পরিশ্রমকে অবলম্বন  করে,  সে হলো ভোগী ।</p>
<p class="Text">পরাশ্রয় এবং পরিশ্রমে সকলেই পরাধীন কিন্তু ভগবদাশ্রয় ও বিশ্রামে সকলেই স্বাধীন । পরাশ্রয় এবং পরিশ্রম তো জগৎ-সংসারের জন্য, কিন্তু ভগবদাশ্রয় ও বিশ্রাম হলো নিজের জন্য । সাধকের মধ্যে যে অপূর্ণতা থাকে তা পরাশ্রয় ও পরিশ্রমেরই জন্য । ভগবদাশ্রয় ও বিশ্রাম আসা মাত্র মানব-জীবন পূর্ণতা লাভ করে ।  তার  কারণ ভগবান ব্যতীত এমন কেউ নেই যিনি সর্বক্ষণ আমাদের সঙ্গে থাকেন, যাঁর সঙ্গে বিচ্ছেদ হয়  না । সংসারের প্রাপ্তির জন্য হলো ক্রিয়া এবং পরমাত্মার প্রাপ্তির জন্য হলো বিশ্রাম । ক্রিয়ার দ্বারা শক্তির হ্রাস  হয় এবং অ-ক্রিয়ার দ্বারা অর্থাৎ বিশ্রামের দ্বারা শক্তির সঞ্চয় হয় । শুধু তাই নয়, সমস্ত শক্তিই অক্রিয়  তত্ত্বের  দ্বারা প্রকটিত হয়ে থাকে । মানুষ সারাদিন পরিশ্রম করে রাত্রিতে ঘুমোয় ।  নিদ্রায় তার  ক্লান্তি দূর হয়ে যায় এবং আবার কাজ করবার শক্তি লাভ করে । কিন্তু নিদ্রার সুখ হলো তামস—‘<span class="char-style-override-1">নিদ্রালস্যপ্রমাদোত্থং তত্তামসমুদাহৃতম্</span>’ (গীতা ১৮ ।৩৯) । নিজের জন্য বিশ্রাম করা অর্থাৎ কিছু না করা হলো ভোগ, কিন্তু পরমাত্মার জন্য বিশ্রাম করা  হলো সাধনা ত্ কেননা পরমাত্মা হলেন পরম বিশ্রাম-স্বরূপ । সুতরাং বিশ্রাম নিজের জন্য না হয়ে পরমাত্মার জন্য হওয়া উচিত । নিত্য পরমাত্মসত্তায় সদা-সর্বদা স্থিত থাকাই হলো  পরমাত্মার জন্য বিশ্রাম করা । পরমাত্মার জন্য যে বিশ্রাম তা  তামস নয়, এটি সাত্ত্বিক হয়ে গুণাতীত হয়ে যায় । তাই সাধকের কাছে সর্বাপেক্ষা মূল্যবান দুটি কথা হলো—ভগবদাশ্রয় এবং বিশ্রাম । ভগবদাশ্রয় এবং বিশ্রামে পারমার্থিক ইচ্ছা পূর্ণ হয় এবং সাংসারিক ইচ্ছা দূর হয় । যদি সাধকের ভগবানের প্রতি বিশ্বাস না থাকে বরং নিজের উপরেই বিশ্বাস থাকে, তাহলে তিনি স্বাশ্রয়ের আশ্রয় নিতে পারেন । সাধকের যদি ভগবানের উপরে কিংবা নিজের উপরেও  বিশ্বাস না থাকে, তাহলে তিনি ধর্মের অর্থাৎ কর্তব্যের আশ্রয় গ্রহণ করতে পারেন । আমি ভগবানের, ভগবান আমার—এ হলো ভগবানের আশ্রয় । কিছুই আমার নয়, কিছুই আমার চাই না—ঐটি  হলো ‘স্ব’-এর আশ্রয় । পদার্থ এবং ক্রিয়া হলো কেবল অপরের কল্যাণের জন্য—এটি হলো কর্তব্য-কর্মের অর্থাৎ ধর্মের আশ্রয় । ভগবানের আশ্রয় হলো ‘ভক্তিযোগ’ ‘স্ব’-এর আশ্রয় হলো ‘জ্ঞানযোগ’ কর্তব্য-কর্মের অর্থাৎ ধর্মের আশ্রয় হলো ‘কর্মযোগ’ । যদিও এই তিনটি যোগমার্গ দ্বারা পদার্থ ও ক্রিয়ারূপ প্রকৃতির আশ্রয় দূরীভূত হয় এবং  কেবল সত্তাতেই নিজের স্বতঃ-সিদ্ধ স্থিতির উপলব্ধি হয়ে যায়, তবুও এই তিনটির  মধ্যে ভগবানের আশ্রয়ই সর্বশ্রেষ্ঠ কেননা মূলতঃ আমরা ভগবানেরই অংশ । ভগবদাশ্রয়ের দ্বারা মুক্তির সঙ্গে সঙ্গে ভক্তিও লাভ হয় আর এটিই হলো  মানব জীবনের চরম লক্ষ্য ।</p>
<p class="Text">একমাত্র ‘আছে’ (সত্তামাত্র) ছাড়া আর কিছুই নেই—এটি জানা হয়ে গেলে মুক্তি হয়ে যায় এবং সেই ‘আছে’  হলো নিজের—এটি মেনে নিলে ভক্তি লাভ হয় । প্রকৃতপক্ষে যা ‘আছে’,  সেইটিই  নিজের হতে পারে যা ‘নেই’, তা নিজের  কী করে হতে পারে ? সাধক যদি অ-সতের  সত্তাকে স্বীকার না  করেন এবং নিজের কোন আগ্রহ না রাখেন, তাহলে স্বতঃই ভক্তিলাভ হয় ।</p>


<p class="Page-Break"> </p>
<p class="First-End-Page" id="toc_marker-5" xml:lang="en-GB">শেষ পাতা</p>


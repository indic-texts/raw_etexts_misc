
<p class="First-End-Page para-style-override-1" id="toc_marker-1" xml:lang="en-GB"><span class="char-style-override-1">প্রথম পাতা</span><span class="char-style-override-2"></span></p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">ধ্যানাবস্থায় প্রভুর সঙ্গে বার্তালাপ</p>
<p class="Title-Page---Book-Name-Hindi">ध्यानावस्थामें प्रभुसे वार्तालाप - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় শ্রী জয়দয়ালজী গোয়েন্দকা</p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Main-Heading" id="toc_marker-2">ধ্যানাবস্থায় প্রভুর সঙ্গে বার্তালাপ</p>
<p class="Text">সাধক একান্তে এবং পবিত্র স্থানে কুশের বা পশমের আসনে স্বস্তিক, সিদ্ধ অথবা পদ্মাসন ইত্যাদি যে কোনো আসনে স্থিরভাবে সুখপূর্বক সোজা হয়ে উপবেশন করে বিষয়াদি থেকে ইন্দ্রিয়গণকে সংযত করে সমস্ত সাংসারিক কামনা ত্যাগ করে সংকল্পরহিত হবেন  । তারপর আলস্যরহিত হয়ে বৈরাগ্যযুক্ত পবিত্র চিত্তে নিজ ইষ্টদেব ভগবানকে আহ্বান করবেন । এটি খেয়াল রাখতে হবে যে ভগবান যখন ধ্যানাবস্থায় আসেন তখন চিত্তে খুব প্রসন্নতা, শান্তি, জ্ঞানের দীপ্তি এবং নেত্র মুদিত হলেও সর্বত্র এক দিব্য প্রকাশ প্রত্যক্ষের মতন প্রতীত হয় । যেখানে শান্তি বিরাজ করে, সেখানে বিক্ষেপ হয় না এবং জ্ঞানের দীপ্তি প্রকাশ পায়, সেখানে নিদ্রা-আলস্য আসতে পারে না । এই বিশ্বাস রাখা উচিত যে ভগবানের উদ্দেশে স্তুতি, প্রার্থনা করলে ভগবান ধ্যানাবস্থায় আবির্ভূত হন । নিজ ইষ্টদেবকে সাকাররূপে ধ্যান করায় কোনো অসুবিধাও হয় না । যদি বলা হয় যে দেখা বস্তুর ধ্যান করা তো সহজ, কিন্তু অদেখা বস্তুর ধ্যান কী করে হতে পারে ? কথাটা তো ঠিক  কিন্তু শাস্ত্র এবং মহাত্মাদের বাণীর ভিত্তিতে এবং নিজ ইষ্টদেবের পছন্দ মতো কোনো এক চিত্রকে অবলম্বন করেও ধ্যান হতে পারে । এইজন্য সাধকের উচিত চক্ষু মুদ্রিত করে নিজ ইষ্টদেব পরমেশ্বরকে আহ্বান করা এবং সাধারণ আহ্বানে তিনি সাড়া না দিলে তাঁর নাম ও গুণের কীর্তন এবং দিব্য স্তোত্র ও পদাবলী দ্বারা স্তুতি ও প্রার্থনা করে শ্রদ্ধা ও প্রেমপূর্বক করুণাভাবের দ্বারা আপ্লুত হয়ে ভগবানকে পুনঃপুন আর্তভাবে ডাকা এবং ভগবানের আগমনের প্রতীক্ষা করে এই চৌপাইটি উচ্চারণ করা—</p>
<p class="SHLOK-Black">এক বাত মৈঁ পূছহু তোহী । কারন কবন বিসারেহু মোহী ॥</p>
<p class="Text">তারপর এই বিশ্বাস করা উচিত যে আমার ইষ্ট ভগবান আকাশে আমার সম্মুখে মাত্র দুই ফুটের দূরত্বে প্রত্যক্ষরূপে দণ্ডায়মান রয়েছেন । অতঃপর চরণ থেকে শুরু করে মস্তক পর্যন্ত সেই দিব্য মূর্তিকে অবলোকন করে এই চৌপাই পাঠ করা উচিত—</p>
<p class="SHLOK-Black">নাথ সকল সাধন মৈঁ হীনা । কীন্হী কৃপা জানি জন দীনা ॥</p>
<p class="Text">হে নাথ ! আমি তো একেবারে সম্পূর্ণরূপে সাধনহীন, তবুও আপনি আমাকে দয়া করেছেন অর্থাৎ আমি তো এমন কোনোই সাধনা করিনি যার বলে ধ্যানেও আপনার দর্শন লাভ করতে পারি । কিন্তু আপনি আমাকে দীন জেনেই ধ্যানে দর্শন দিয়েছেন । এইভাবে ভগবানের আগমনের পর সাধক ধ্যানাবস্থায় ভগবানের সঙ্গে বার্তালাপ শুরু করে ।</p>
<p class="Text"><span class="char-style-override-3">সাধক—</span>প্রভু ! আপনি ধ্যানাবস্থায়ও প্রকট হতে এত বিলম্ব কেন করেন ? ডাকার সঙ্গে সঙ্গেই আপনি কেন আসেন <br/>না ? এত ব্যাকুল করে তোলেন কেন ?</p>
<p class="Text"><span class="char-style-override-3">ভগবান</span>—এই ব্যাকুলতার মধ্যেই তোমার পরম মঙ্গল নিহিত রয়েছে ।</p>
<p class="Text"><span class="char-style-override-3">সা.</span>—নিরন্তর এই আকুলতার মধ্যে কী মঙ্গল আছে, আমি তা বুঝি না । আমি তো আপনার আগমনকেই মঙ্গলজনক মনে করি ।</p>
<p class="Text"><span class="char-style-override-3">ভ.</span>—বিলম্ব করে এলে বিশেষ লাভ হয় । যখন বিরহ ব্যাকুলতা এবং ইচ্ছা তীব্র হয়, সেই সময় এলে অত্যন্ত আনন্দ <br/>হয় । যেমন অতিশয় ক্ষুধা পেলে অন্ন অমৃতের ন্যায় মনে হয় ।</p>
<p class="Text"><span class="char-style-override-3">সা</span>.—ঠিক আছে, কিন্তু খুব বিলম্ব করে এলে সাধক হয়তো হতাশ হয়ে ধ্যান ছেড়েও দিতে পারে ।</p>
<p class="Text"><span class="char-style-override-3">ভ</span>.—যদি সাধকের আমার প্রতি এইটুকুও বিশ্বাস না থাকে এবং আমার আগমনে বিলম্ব হওয়ার কারণে যে সাধক হতাশ হয়ে ধ্যান ছাড়তে পারে, তাকে দর্শন দিয়ে কী লাভ !</p>
<p class="Text"><span class="char-style-override-3">সা</span>.—ঠিক আছে, কিন্তু আপনি এলে আপনার প্রতি আগ্রহ তো বাড়বেই এবং তার ফলে সাধনও প্রাণবন্ত হবে, এইজন্য ডাকার সঙ্গে সঙ্গেই আপনার আসা উচিত ।</p>
<p class="Text"><span class="char-style-override-3">ভ</span>.—উচিত তো সেটাই যা আমি মনে করি এবং আমি সেটাই করি, যা করা উচিত ।</p>
<p class="Text"><span class="char-style-override-3">সা</span>.—প্রভু ! আপনি যেমন বলছেন, আমার ঠিক তেমনই মানা উচিত । কিন্তু মন বড়ই বদ স্বভাবের, সে মানতে দেয় না । আপনার কথা তো ঠিকই, তা সত্ত্বেও আমার এটিই প্রিয় মনে হয় যে আমি আপনাকে স্মরণ করব আর আপনি তৎক্ষণাৎ চলে আসবেন । তাহলে এবার বলুন এমন কোন্ উপায় আছে, যে একবার মাত্র স্মরণ করার সঙ্গে সঙ্গেই আপনি চলে আসতে পারেন ?</p>
<p class="Text"><span class="char-style-override-3">ভ</span>.—যখন সাধক গোপীদের মতন আমারই জন্য বিরহে কাতর হয় তখন তৎক্ষণাৎ  চলে আসতে পারি অথবা দ্রৌপদী এবং গজেন্দ্রর মতন আমার প্রতি প্রেম এবং বিশ্বাস রেখে কাতর হয়ে যখন ডাকে, তখন আমি তৎক্ষণাৎ চলে আসতে<br/>পারি । অথবা প্রহ্লাদের মতন নিষ্কামভাবে ভজনাকারীর জন্য, না ডাকা সত্ত্বেও চলে আসতে পারি ।</p>
<p class="Text"><span class="char-style-override-3">সা</span>.—বিরহে ব্যাকুল করে তারপর আসেন, এটা আপনার কেমন স্বভাব ? আপনি বিরহ বেদনা দিয়ে কষ্ট কেন দেন ?</p>
<p class="Text"><span class="char-style-override-3">ভ</span>.—বিরহজনিত ব্যাকুলতা তো খুবই উচ্চমানের স্থিতি । বিরহ ব্যাকুলতায় প্রেমের বৃদ্ধি হয়, তখন ভক্ত একটি ক্ষণের জন্যও আমার বিয়োগ সহ্য করতে পারে না । তঁার চিরতরে আমার প্রাপ্তি হয় । একবার আমাকে পাওয়ার পর সে আর কখনো আমাকে ছাড়ে না । যেমন, ভরত চতুর্দশ বৎসর পর্যন্ত বিরহে ব্যাকুল ছিল, তারপর আমার সঙ্গ সে কখনো ছাড়েনি ।</p>
<p class="Text"><span class="char-style-override-3">সা</span>.—কখনো প্রয়োজনে আপনি প্রায়ই লক্ষ্মণ এবং শত্রুঘ্নকেই আদেশ করতেন, ভরতকে নয়, এর কারণ কী ? </p>
<p class="Text"><span class="char-style-override-3">ভ</span>.—প্রেমের আধিক্যের জন্য ভরত আমার বিয়োগ সহ্য করতে পারত না ।</p>
<p class="Text"><span class="char-style-override-3">সা</span>.—তাহলে তিনি চতুর্দশ বৎসর ধরে কী করে আপনার বিয়োগ সহ্য করলেন ?</p>
<p class="Text"><span class="char-style-override-3">ভ</span>.—আমার আদেশ অনুসারে বাধ্য হয়েই তাকে বিয়োগ সহ্য করতে হয়েছিল এবং সেই বিরহের দরুণ প্রেমের এত প্রাবল্য হয়েছিল যে এরপর আমার সঙ্গে ওর কখনো বিয়োগ হয়নি ।</p>
<p class="Text"><span class="char-style-override-3">সা</span>.—কিন্তু সেই বিরহের মধ্যে আপনি ভরতের পক্ষে হিতকর কী ভাবলেন ?</p>
<p class="Text"><span class="char-style-override-3">ভ</span>.—চতুর্দশ বৎসর বিরহ সহ্য করায় সে বিরহ এবং মিলনের তত্ত্ব জেনে গিয়েছিল । তার ফলে ক্ষণমাত্রের বিয়োগও তার কাছে এক যুগের সমান বলে মনে হত । যদি এমন না হত, তাহলে আমার প্রতি তার এত আকর্ষণ কী করে হত ?</p>
<p class="Text"><span class="char-style-override-3">সা</span>.—বিরহ ব্যাকুলতার দরুণ হতাশাও তো হতে পারে ?</p>
<p class="Text"><span class="char-style-override-3">ভ</span>.—আমি তো আগেই বলেছি যে তাহলে এমন ব্যক্তিকে দর্শন দেওয়ার প্রয়োজনই বা কী ?</p>
<p class="Text"><span class="char-style-override-3">সা</span>.—তাহলে আপনার দর্শনের জন্য এমন পুরুষের কী করা উচিত ?</p>
<p class="Text"><span class="char-style-override-3">ভ</span>.—যে ভাবেই হোক আমার প্রতি যাতে শ্রদ্ধা এবং প্রেমের বৃদ্ধি হয়, সেই চেষ্টা করা উচিত ।</p>
<p class="Text"><span class="char-style-override-3">সা</span>.—শ্রদ্ধা এবং প্রেম ব্যতীত কি দর্শন আদৌ সম্ভব নয় ?</p>
<p class="Text"><span class="char-style-override-3">ভ</span>.—না, সম্ভব নয়, এটিই নীতি অর্থাৎ নিয়ম ।</p>
<p class="Text"><span class="char-style-override-3">সা</span>.—এতে কিছু ছাড় দেওয়া যায় না ?</p>
<p class="Text"><span class="char-style-override-3">ভ</span>.—ব্যক্তিবিশেষকে ছাড় দিলে তো বৈষম্যের দোষ উৎপন্ন হয় । সকলকেই ছাড় দেওয়া সম্ভব নয় ।</p>
<p class="Text"><span class="char-style-override-3">সা</span>.—এই ছাড়ের সুযোগ কি কখনও পাওয়া যেতে পারে ?</p>
<p class="Text"><span class="char-style-override-3">ভ</span>.—অবশ্য অন্তকালে এই ছাড় পাওয়ার সুযোগ রয়েছে । সেই সময়ে শ্রদ্ধা ও প্রেম ছাড়া কেবলমাত্র আমায় স্মরণ করলেই আমাকে লাভ করা যায় ।</p>
<p class="Text"><span class="char-style-override-3">সা</span>.—তার ক্ষেত্রে এই বিশেষ ছাড় দেওয়ার ব্যবস্থা কেন করা হয়েছে ?</p>
<p class="Text"><span class="char-style-override-3">ভ</span>.—তার জীবন সমাপ্ত হয়ে যাচ্ছে । সে চিরকালের জন্য এই মনুষ্য-শরীর ত্যাগ করে চলে যাচ্ছে । এইজন্য এই বিশেষ ছাড়ের ব্যবস্থা করা হয়েছে ।</p>
<p class="Text"><span class="char-style-override-3">সা</span>.—জীবনের এই শেষ ক্ষণে এরূপ ছাড় তো দেওয়াই উচিত । কিন্তু শেষ সময়ে তো মন, বুদ্ধি, ইন্দ্রিয়াদি নিজের বশে থাকে না অতএব সেই সময় আপনাকে স্মরণ করাও নিজের ইচ্ছাধীন নয় ।</p>
<p class="Text"><span class="char-style-override-3">ভ</span>.—এইজন্য সর্বদা আমাকে স্মরণ করার অভ্যাস করা উচিত । যে এরূপ অভ্যাস করবে, তার আমার স্মৃতি অবশ্যই হবে ।</p>
<p class="Text"><span class="char-style-override-3">সা</span>.—আমি তো চাই যে আপনার স্মৃতি সদা জাগরিত থাকুক এবং তার জন্য চেষ্টাও করি, কিন্তু চঞ্চল এবং স্বেচ্ছাচারী মনের কাছে আমার সব চেষ্টা বিফল হয় । এর জন্য কী করা উচিত ?</p>
<p class="Text"><span class="char-style-override-3">ভ</span>.—তোমার মন যেখানে যেখানে যায়, সেখান সেখান থেকে ফিরিয়ে এনে প্রীতিপূর্ণভাবে বুঝিয়ে বার-বার আমাতেই সংলগ্ন করা উচিত অথবা আমি সর্বত্রই বিরাজিত এই ভেবে যেখানে যেখানে মন যায় সেখানেই আমার চিন্তা করা উচিত ।</p>
<p class="Text"><span class="char-style-override-3">সা</span>.—এই কথা আমি শুনেছি, পড়েছি এবং আমি তা বুঝিও কিন্তু সেই সময় এইসব উপায় আমার মনে থাকে না, তাই আপনাকে স্মরণ করতে পারি না ।</p>
<p class="Text"><span class="char-style-override-3">ভ</span>.—তোমার এই কু-অভ্যাস তো আসক্তির জন্যই হয়েছে । অতএব আসক্তি দূর করা এবং এই কুঅভ্যাস সংশোধনের জন্য তোমার মহাপুরুষদের সঙ্গ এবং নামজপের অভ্যাস করা উচিত ।</p>
<p class="Text"><span class="char-style-override-3">সা</span>.—সেটা তো খুব অল্প পরিমাণে করাও হয়ে থাকে এবং এর দ্বারা লাভও হয়  কিন্তু আমার দুর্ভাগ্য যে তাও সব সময় হয়ে ওঠে না ।</p>
<p class="Text"><span class="char-style-override-3">ভ</span>.—এতে দুর্ভাগ্যের কী আছে ? এর জন্য তো তোমার চেষ্টার ঘাটতিই দায়ী ?</p>
<p class="Text"><span class="char-style-override-3">সা</span>.—প্রভু ! ভজন এবং সৎসঙ্গ কি চেষ্টা দ্বারা হয় ? শুনেছি যে পূর্বকৃত পুণ্য একত্র হলে তবেই নাকি সৎসঙ্গ হয়  ।</p>
<p class="Text"><span class="char-style-override-3">ভ</span>.—আমার এবং সৎপুরুষদের আশ্রয় নিয়ে ভজনের যে চেষ্টা করা হয় তা অবশ্যই সফল হয় । যদিও তাতে কুসঙ্গ, আসক্তি ও সঞ্চিতকর্ম বাধা সৃষ্টি করে কিন্তু তীব্র অভ্যাসের দ্বারা সমস্ত বাধার নাশ হয় এবং উত্তরোত্তর সাধনের উন্নতি হয়ে শ্রদ্ধা ও প্রেমের বৃদ্ধি হয় অতঃপর বাধা-বিঘ্ন আর ধারে কাছেও আসতে পারে না । প্রারব্ধ (ভাগ্য) কেবল পূর্বজন্মের (কৃত) কর্ম অনুসারে ফল ভোগ করায়, কিন্তু নতুন শুভ কর্ম করতে কোনো বাধা দিতে পারে না । যে সমস্ত বাধা উপস্থিত হয়, তা সাধকের দুর্বলতার জন্য হয় । পূর্বসঞ্চিত পুণ্য ছাড়াও শ্রদ্ধা এবং প্রেমপূর্বক চেষ্টা করলেও আমার কৃপায় সৎসঙ্গ লাভ হতে পারে ।</p>
<p class="Text"><span class="char-style-override-3">সা</span>.—প্রভু ! অনেক লোক আছে যারা সৎসঙ্গের জন্য চেষ্টা করে, কিন্তু যখন সৎসঙ্গ লাভ হয় না, তখন ভাগ্যের নিন্দা করে থাকে । এটা কি ঠিক ?</p>
<p class="Text"><span class="char-style-override-3">ভ</span>.—ঠিক আছে, কিন্তু এতে নিজেকে প্রবঞ্চনা করা হতে পারে এবং সাধনায় শিথিলতা এসে যায় । যতটা প্রযত্ন করা উচিত, ততটা করার পরও যদি সৎসঙ্গ লাভ না হয় তখন এমন ধারণা করা যেতে পারে, কিন্তু এই বিষয়ে প্রারব্ধের (ভাগ্যের) নিন্দা না করে নিজের মধ্যে শ্রদ্ধা এবং প্রেমের যে ঘাটতি তারই নিন্দা করা উচিত কেননা শ্রদ্ধা এবং প্রেমের দ্বারা নতুন প্রারব্ধও তৈরি হয়ে পরম কল্যাণকারক সৎসঙ্গ লাভ হতে পারে ।</p>
<p class="Text"><span class="char-style-override-3">সা</span>.—প্রভু ! আপনি সৎসঙ্গের এত গুণগান কেন করেন ?</p>
<p class="Text"><span class="char-style-override-3">ভ</span>.—সৎসঙ্গ ছাড়া তো ভজন, ধ্যান, সেবাদিতে প্রবৃত্তি হয় না এবং আমার প্রতি অনন্য প্রেমও হতে পারে না । সৎসঙ্গ ব্যতীত আমাকে লাভ করা কঠিন । এইজন্য আমি সৎসঙ্গের এত গুণগান করি ।</p>
<p class="Text"><span class="char-style-override-3">সা</span>.—প্রভু ! তাহলে বলুন সৎসঙ্গ লাভের উপায় কী ?</p>
<p class="Text"><span class="char-style-override-3">ভ</span>.—আমি তো পূের্বই জানিয়েছি যে শ্রদ্ধা এবং প্রেমপূর্বক সৎসঙ্গের চেষ্টা করলে আমার কৃপায় সৎসঙ্গ লাভ হতে পারে ।</p>
<p class="Text"><span class="char-style-override-3">সা</span>.—এখন আমি সৎসঙ্গ লাভের জন্য আরও বেশি করে চেষ্টা করব । আপনার কাছেও আমি নিষ্কাম প্রেমপূর্বক নিরন্তর ভজন-ধ্যানের জন্য সাহায্য চাইছি ।</p>
<p class="Text"><span class="char-style-override-3">ভ</span>.—তুমি নিজের বুদ্ধি অনুসারে তো ঠিকই চাইছ, কিন্তু ভজন-ধ্যান তোমার মনের ততটা ভালো লাগে না যতটা বিষয়-ভোগ ভালো লাগে ।</p>
<p class="Text"><span class="char-style-override-3">সা</span>.—তা স্বীকার করছি কিন্তু বুদ্ধিপূর্বক তো আমি তাই চাই, তবে মন তো বড়ই অবাধ্য । তাই ভজন-ধ্যানে রুচি কম হওয়ার দরুণ যদি মনের ভজন-ধ্যান ভালো না লাগে, তাহলে সেখানে তো আমি নিরুপায় । এইজন্যেই আপনার বিশেষভাবে সাহায্য করা উচিত ।</p>
<p class="Text"><span class="char-style-override-3">ভ</span>.—ভজন-ধ্যানের প্রতি মনে যদি আস্থা কমও হয়, তাহলেও এই চেষ্টা করতে থাকো যাতে মন ভজন-ধ্যানে নিরত থাকে । ধীরে-ধীরে তাতে রুচি হবে এবং তখন ভজন-ধ্যান ঠিকমতন হওয়া সম্ভব ।</p>
<p class="Text"><span class="char-style-override-3">সা</span>.—আমি সাধ্য অনুযায়ী চেষ্টা করে যাচ্ছি, কিন্তু এখন পর্যন্ত সন্তোষজনক কিছুই হয়নি । এইজন্যই তো আমার উৎসাহ দমে হয়ে যায় । আমার তো এটাই বিশ্বাস যে আপনার দয়াতেই এই কাজ হওয়া সম্ভব । সুতরাং আপনার বিশেষভাবে দয়া করা উচিত ।</p>
<p class="Text"><span class="char-style-override-3">ভ</span>.—উৎসাহহীন হওয়া উচিত নয় । আমার ওপর ভার দিলে সব কিছু সম্ভব । কথাটা তো ঠিকই, কিন্তু দৃঢ়সংকল্প হয়ে আমার আজ্ঞানুসারে চলার চেষ্টাও তো তোমার করা উচিত । এমন মনে কোরো না যে তোমার সমস্ত রকম চেষ্টা করা হয়ে গেছে, কারণ এখনও চেষ্টা করার মধ্যে অনেক ঘাটতি রয়ে গেছে । শক্তি অনুসারে এখনও তোমার চেষ্টার অনেক ত্রুটি <br/>রয়েছে । এইজন্য খুব তৎপরতার সঙ্গে চেষ্টা করা উচিত ।</p>
<p class="Text"><span class="char-style-override-3">সা</span>.—আপনার আশ্রয় নিয়ে আরও চেষ্টা করার উদ্যোগ করব  কিন্তু কাজ তো আপনার দয়াতেই হবে ।</p>
<p class="Text"><span class="char-style-override-3">ভ</span>.—এটা তো তোমার অনুরাগের কথা যে তুমি আমার ওপর বিশ্বাস রাখো  কিন্তু সাবধান থেকো যাতে ভুলবশত কখনো প্রমাদ না হয় । আমি বলছি যে তোমার উৎসাহ বাড়ানো উচিত । যখন আমার এটাই বক্তব্য, তখন তো তোমার উৎসাহে ঘাটতি হওয়ার কোনোই কারণ নেই । কেবল মনই তোমাকে ধোঁকা দিচ্ছে । উৎসাহ-ভঙ্গ হওয়ার কথা কখনো মনে আসতে দিও না, সবসময় উৎসাহ বজায় রাখা ।</p>
<p class="Text"><span class="char-style-override-3">সা</span>.—শান্তি এবং প্রসন্নতা না হওয়ায় আমার উৎসাহ শিথিল হয়ে পড়ে ।</p>
<p class="Text"><span class="char-style-override-3">ভ</span>.—যদি তোমার আমার ওপরই ভরসা থাকে, তাহলে কাজের সফলতার প্রতি কেন দৃষ্টি যাবে ? সেটাও তো একধরনের কামনা ।</p>
<p class="Text"><span class="char-style-override-3">সা</span>.—কামনা তো বটেই, কিন্তু সেটা তো কেবল ভজন-ধ্যানের বৃদ্ধির জন্যেই ।</p>
<p class="Text"><span class="char-style-override-3">ভ</span>.—যখন তুমি আমার শরণাগত হয়েছ, তখন ভজন-ধ্যান বৃদ্ধির জন্য, শান্তি ও প্রসন্নতার জন্য তোমার চিন্তা হওয়া উচিত নয় । কেবল আমার আদেশ পালন করার প্রতি তোমার বিশেষ মনোযোগ দেওয়া উচিত । কাজের ফলের প্রতি নয় ।</p>
<p class="Text"><span class="char-style-override-3">সা</span>.—কাজ সফল না হলে উৎসাহ-ভঙ্গ হবে এবং উৎসাহ-ভঙ্গ হলে ভজন-ধ্যান ঠিকমতো হবে না ।</p>
<p class="Text"><span class="char-style-override-3">ভ</span>.—তা ঠিক, কিন্তু সফলতার ঘাটতি দেখে তোমার নিরুৎসাহ হওয়া উচিত নয় । আমার ওপর বিশ্বাস রেখে, আমার আদেশানুসারে উত্তরোত্তর উৎসাহ বাড়ানো উচিত ।</p>
<p class="Text"><span class="char-style-override-3">সা</span>.—এই কথাটা ঠিক এবং যুক্তিসংগত, কিন্তু তবুও শান্তি এবং প্রসন্নতা না হওয়ায় উৎসাহে ঘাটতি হয়েই যায় ।</p>
<p class="Text"><span class="char-style-override-3">ভ.</span>— যদি তাই হয় তাহলে আমার কথায় তোমার আস্থা কোথায় ? এটি তো কেবল মনের প্রতারণা ছাড়া কিছুই নয় ।</p>
<p class="Text"><span class="char-style-override-3">সা</span>.—প্রভু ! আমার সঞ্চিত পাপ কি এর কারণ নয় ? আমার উৎসাহে কি তা বাধা সৃষ্টি করছে না ?</p>
<p class="Text"><span class="char-style-override-3">ভ</span>.—পূর্ণরূপে আমার শরণাগত হওয়ার পর পাপের কোনো অবশেষ থাকে না ।</p>
<p class="Text"><span class="char-style-override-3">সা</span>.—তা আমি জানি, কিন্তু বাস্তবে আমি সম্পূর্ণরূপে আপনার শরণাগত কোথায় হতে পেরেছি ? এখন পর্যন্ত তো আমি কেবলমাত্র বাক্যের দ্বারা আপনার শরণাগত হয়েছি ।</p>
<p class="Text"><span class="char-style-override-3">ভ</span>.—কেবলমাত্র বাক্যের দ্বারাও যে একবার আমার শরণাগত হয়, তাকেও আমি পরিত্যাগ করি না । কিন্তু তোমার তো নিজের ভাব অনুযায়ী আমার শরণাগত হওয়ার জন্য খুব চেষ্টা করা উচিত ।</p>
<p class="Text"><span class="char-style-override-3">সা</span>.—চেষ্টা তো খুবই করি, কিন্তু মনের কাছে আমার কোনো জোর চলে না ।</p>
<p class="Text"><span class="char-style-override-3">ভ</span>.—খুব চেষ্টা করি, এই ধারণাটা ভুল । চেষ্টা তো অল্প মাত্রায় করো, কিন্তু সেটাই তোমার কাছে বেশি বলে মনে হয় ।</p>
<p class="Text"><span class="char-style-override-3">সা</span>.—এই ধারণা সংশোধন করার জন্য আমি বিশেষভাবে চেষ্টা করব, কিন্তু শরীর ও সাংসারিক বিষয়ের প্রতি আসক্তি থাকায় এবং মন চঞ্চল হওয়ার দরুন আপনার দয়া ব্যতীত পূর্ণরূপে শরণাগত হওয়া খুব কঠিন বলে মনে হয় ।</p>
<p class="Text"><span class="char-style-override-3">ভ</span>.—কঠিন বলে ধারণা করো, তাই কঠিন বলে মনে হচ্ছে । বাস্তবিক তা কঠিন নয় ।</p>
<p class="Text"><span class="char-style-override-3">সা</span>.—কঠিন নয়—তা কী করে মানা যায় ? আমার তো স্পষ্টত কঠিন বলেই মনে হচ্ছে ।</p>
<p class="Text"><span class="char-style-override-3">ভ</span>.—তোমার যদি তাই মনে হয়, তবুও তাতে কিছু আসে-যায় না, কিন্তু তোমার কেবল আমার কথার প্রতি মনোযোগ দেওয়া উচিত ।</p>
<p class="Text"><span class="char-style-override-3">সা</span>.—আজ থেকে আমি আপনার দয়ার ওপর ভরসা রেখে চেষ্টা করব, যাতে সেটা আমার কঠিন বলে বোধ না হয় । কিন্তু শুনেছি যে আপনার অতি অল্প নাম-জপ ও ধ্যানের দ্বারা সমস্ত পাপ নাশ হয়ে যায় । শাস্ত্র এবং আপনিও তো এমন কথাই বলেন, তাহলে বৃত্তিগুলির মলিন হওয়ার কারণ কী ? অল্প-বিস্তর ভজন-ধ্যান তো আমার দ্বারা হয়েই থাকে ।</p>
<p class="Text"><span class="char-style-override-3">ভ</span>.—এটা সত্যি যে ভজন-ধ্যানের দ্বারা সমস্ত পাপ নাশ হয়ে যায়, কিন্তু এতে কেউ বিশ্বাস করলে তবেই না ! তোমারও তো এতে পূর্ণ বিশ্বাস নেই ; কারণ তুমি ধরেই নিচ্ছ যে পাপসমূহ নাশ হয়নি, এখনও ওইভাবেই রয়ে গেছে ।</p>
<p class="Text"><span class="char-style-override-3">সা</span>.—বিশ্বাস না হওয়ার কী কারণ থাকতে পারে ?</p>
<p class="Text"><span class="char-style-override-3">ভ</span>.—নীচ<span class="char-style-override-4">(১)</span> এবং নাস্তিক ব্যক্তিদের<span class="char-style-override-4">(২)</span> সঙ্গ, সঞ্চিত পাপ এবং দুর্গুণ ।</p>
<p class="Footnotes"><span class="char-style-override-4">(১)</span>মিথ্যা কথা বলা, কপটতা, চুরি, ব্যভিচার, হিংসা ইত্যাদি শাস্ত্রবিরুদ্ধ কর্ম যারা করে, তাদের নীচ বলা হয় ।</p>
<p class="Footnotes"><span class="char-style-override-4">(২)</span>ঈশ্বর এবং শ্রুতি, স্মৃতি ইত্যাদি শাস্ত্র যারা মানেন না, তাদের নাস্তিক বলা হয় ।</p>
<p class="Text"><span class="char-style-override-3">সা</span>.—পাপ এবং দুর্গুণ কি আলাদা ?</p>
<p class="Text"><span class="char-style-override-3">ভ</span>.—চুরি, ব্যভিচার, মিথ্যা বলা, হিংসা ও দম্ভ-ভণ্ডামি ইত্যাদি হচ্ছে পাপ এবং রাগ (আসক্তি), দ্বেষ, কাম, ক্রোধ, দর্প, অহংকার ইত্যাদি হচ্ছে দুর্গুণ ।</p>
<p class="Text"><span class="char-style-override-3">সা</span>.—এগুলি কী করে বিনাশ হবে ?</p>
<p class="Text"><span class="char-style-override-3">ভ</span>.—নিষ্কামভাবে ভজন, ধ্যান, সেবা এবং সৎসঙ্গ ইত্যাদি করা হল এ সমস্ত নাশ করার সবথেকে শ্রেষ্ঠ উপায় ।</p>
<p class="Text"><span class="char-style-override-3">সা</span>.—শুনেছি যে বৈরাগ্য হলেও নাকি রাগ-দ্বেষাদি দোষের নাশ হয়ে যায় এবং তার ফলে ভজন-ধ্যানের সাধনও ভালো হয় ।</p>
<p class="Text"><span class="char-style-override-3">ভ</span>.—এটা ঠিক যে বৈরাগ্য দ্বারা ভজন-ধ্যানের সাধন বৃদ্ধি পায় । কিন্তু অন্তঃকরণ শুদ্ধ না হলে তো দৃঢ় বৈরাগ্যও উৎপন্ন হয় না । যদি বলো, শরীর এবং সাংসারিক ভোগের প্রতি দুঃখ এবং দোষ-বুদ্ধি করলেও বৈরাগ্য হতে পারে, তাও ঠিক <br/>কথা । কিন্তু এই অবস্থাও উপরোক্ত সাধন দ্বারাই সম্ভব হয় । অতএব ভজন, ধ্যান, সেবা এবং সৎসঙ্গ করার জন্য প্রাণপণে চেষ্টা করা উচিত ।</p>
<p class="Text"> <span class="char-style-override-3">.		.	  .</span></p>
<p class="Text"><span class="char-style-override-3">সা</span>.—ভগবান ! এখন বলুন আপনি প্রত্যক্ষভাবে দর্শন কবে দেবেন ?</p>
<p class="Text"><span class="char-style-override-3">ভ</span>.—এর জন্য তুমি কেন চিন্তা করছ ? যখন আমি সঠিক সময় বুঝব সেই মুহূর্তে দর্শন দেব । বৈদ্য যখন উচিত মনে করেন তখন নিজেই বিচার করে রোগীকে অন্ন-পথ্য দেন । রোগীর তো কেবল বৈদ্যর ওপর নির্ভর করা উচিত ।</p>
<p class="Text"><span class="char-style-override-3">সা</span>.—আপনার কথা তো ঠিকই । কিন্তু রোগীর যখন ক্ষুধা পায়, তখন সে ‘আমি কবে খেতে পারব’ এমন কথাই বলে । যে অন্ন-পথ্যের জন্য উদ্বিগ্ন হয়, তাই তার এমন জিজ্ঞাসা করাই স্বাভাবিক ।</p>
<p class="Text"><span class="char-style-override-3">ভ</span>.—বৈদ্য জানেন যে রোগীর ক্ষুধা যথার্থ অথবা এটি অন্য কোনো উপসর্গ । রোগীর ক্ষুধা দেখেও বৈদ্য যদি তাকে অন্ন-পথ্য না দেন, তাহলে সেই না দেওয়ার মধ্যেও রোগীর নিশ্চয়ই মঙ্গল নিহিত আছে ।</p>
<p class="Text"><span class="char-style-override-3">সা</span>.—ঠিক আছে, কিন্তু আপনার দর্শন না দেওয়ার মধ্যে কী মঙ্গল নিহিত আছে, তা আমি বুঝতে পারছি না । আমি তো দর্শন দেওয়ার মধ্যেই মঙ্গল দেখছি । খাদ্যবস্তুর দ্বারা তো অনিষ্ট হওয়াও সম্ভব, কিন্তু আপনার দর্শন দ্বারা কখনো অনিষ্ট হওয়া সম্ভব নয়, বরং পরম লাভ সাধিত হয় । এইজন্য আপনার দর্শন লাভ করা কখনো খাদ্যবস্তুর সদৃশ হতে পারে না ।</p>
<p class="Text"><span class="char-style-override-3">ভ</span>.—বৈদ্য যখন যে বস্তুর দ্বারা রোগীর আরোগ্য লাভ হবে বলে বুঝতে পারেন, তিনি রোগীকে উপযুক্ত সময় হলেই তা প্রদান করেন । এই ব্যাপারে তো রোগীর বৈদ্যর ওপরই নির্ভর থাকা উচিত । বৈদ্য প্রকৃত ক্ষুধা বুঝে রোগীকে খাবার খেতে দেন এবং তার দ্বারা ক্ষতিও হয় না । যদিও আমার দর্শন লাভ করা পরম লাভজনক, কিন্তু আমার প্রতি পূর্ণপ্রেম এবং শ্রদ্ধারূপী প্রকৃত ক্ষুধা না থাকলে দর্শন লাভ করা সম্ভব নয় ।</p>
<p class="Text"><span class="char-style-override-3">সা</span>.—আমার মধ্যে তো শ্রদ্ধা এবং প্রেমের খুবই অভাব এবং তার পূরণ হওয়াও আমার খুব কঠিন বলে মনে হয় । সুতরাং আমার পক্ষে তো আপনার  দর্শন পাওয়া অসাধ্য না হলেও কষ্টসাধ্য তো বটেই ।</p>
<p class="Text"><span class="char-style-override-3">ভ</span>.—তোমার এমন মনে করাই ভুল সেইজন্যই দর্শনে বিলম্ব হয় ।</p>
<p class="Text"><span class="char-style-override-3">সা</span>.—না মেনে কী করি ? কেমন করে না মানি ? পূর্ণ শ্রদ্ধা এবং প্রেম ব্যতীত দর্শন হওয়া সম্ভব নয় আর আমার মধ্যে তার খুবই অভাব রয়েছে ।</p>
<p class="Text"><span class="char-style-override-3">ভ</span>.—এই ঘাটতির কি পূরণ হতে পারে না ?</p>
<p class="Text"><span class="char-style-override-3">সা</span>.—হতে পারে, কিন্তু যেভাবে হয়ে আসছে, যদি ঠিক সেভাবেই হতে থাকে তাহলে এই জন্মে তো এর পূরণ হওয়া কখনো সম্ভব নয় ।</p>
<p class="Text"><span class="char-style-override-3">ভ</span>.— এরকম চিন্তা করে কেন তুমি নিজেই নিজের পথে বাধা সৃষ্টি করছ ? একশো বছরের কাজ কি এক মিনিটে হতে পারে না ?</p>
<p class="Text"><span class="char-style-override-3">সা</span>.—হতে পারে, তবে কেবলমাত্র আপনার কৃপায় তা সম্ভব ।</p>
<p class="Text"><span class="char-style-override-3">ভ</span>.—তাহলে কী করে বললে যে এই জন্মে সম্ভব নয় ?</p>
<p class="Text"><span class="char-style-override-3">সা</span>.—এটি আমার মূর্খতা, কিন্তু এখন আপনি কৃপা করুন যাতে শীঘ্রই আপনার প্রতি পূর্ণ শ্রদ্ধা এবং অনন্য প্রেম হয়ে যায় ।</p>
<p class="Text"><span class="char-style-override-3">ভ</span>.— আমি কি চাই না যে আমার প্রতি তোমার পূর্ণ শ্রদ্ধা এবং প্রেম হোক ? এর মধ্যে কি আমি বাধার সৃষ্টি করব ?</p>
<p class="Text"><span class="char-style-override-3">সা</span>.—এর মধ্যে বাধা সৃষ্টি করার কোনো প্রশ্ন নেই, বরং আপনি তো আমাকে সাহায্যই করেন । কিন্তু পূর্ণ শ্রদ্ধা এবং প্রেমের জন্য বিলম্ব হচ্ছে, সেইজন্য আপনার কাছে প্রার্থনা করছি ।</p>
<p class="Text"><span class="char-style-override-3">ভ</span>.—ঠিক আছে । কিন্তু পূর্ণ প্রেম এবং শ্রদ্ধার যেটুকু ঘাটতি আছে, তা পূরণ করার জন্য আমার আশ্রয় নিয়ে ঐকান্তিক প্রচেষ্টা করা উচিত ।</p>
<p class="Text"><span class="char-style-override-3">সা</span>.—ভগবান ! আমি শুনেছি যে ক্রন্দনের দ্বারাও নাকি তা পূরণ করা যায় । এই কথাট কি ঠিক ?</p>
<p class="Text"><span class="char-style-override-3">ভ</span>.—সে ক্রন্দন ভিন্ন প্রকারের ।</p>
<p class="Text"><span class="char-style-override-3">সা</span>.—কী রকম ভিন্ন এবং তার স্বরূপ কেমন ?</p>
<p class="Text"><span class="char-style-override-3">ভ</span>.—সে ক্রন্দন অন্তর থেকে হয় ; যেমন কোনো আর্ত-দুঃখী ব্যক্তি তার দুঃখ নিবৃত্তির জন্য প্রকৃতই অন্তর থেকে ক্রন্দন করে ।</p>
<p class="Text"><span class="char-style-override-3">সা</span>.—ঠিক আছে । আমিও তো সেরকমই চাই, কিন্তু সবসময় সেরকম ক্রন্দন হয় না ।</p>
<p class="Text"><span class="char-style-override-3">ভ</span>.—এর দ্বারা বোঝা গেল যে বুদ্ধিতে বিচার করে তুমি ক্রন্দনের ইচ্ছা করো  কিন্তু তোমার মন তা চায় না ।</p>
<p class="Text"><span class="char-style-override-3">সা</span>.—ভগবান ! যদি মন চাইত, তাহলে আবার আপনার কাছে প্রার্থনা করব কেন ? মন চায় না বলেই তো আপনার সাহায্য ভিক্ষা করছি ।</p>
<p class="Text"><span class="char-style-override-3">ভ</span>.—আমার আজ্ঞা পালনে তৎপর হলেই আমার পূর্ণ সাহায্য পাওয়া যায় । এই বিশ্বাস রেখো যে এতে তৎপর হলে কঠিন থেকে কঠিনতর কাজও সহজেই নিষ্পন্ন হতে পারে ।</p>
<p class="Text"><span class="char-style-override-3">সা</span>.—ভগবান ! আপনি যেমন বলছেন ঠিক তেমনই করব, কিন্তু আপনার কৃপাতেই তো সব হবে । আমি তো কেবল নিমিত্তমাত্র । এইজন্য আপনার এই আদেশ শিরোধার্য করে আমি বিশেষভাবে চেষ্টা করব, এবং আপনি আমাকে নিমিত্ত করে যা কিছু করাবার, করিয়ে নিন ।</p>
<p class="Text"><span class="char-style-override-3">ভ</span>.—এইপ্রকার মেনে নেওয়ার দ্বারা তোমার মধ্যে যেন ছলনা বা শঠতাবুদ্ধির (কর্মের প্রতি অনীহা) উদয় না হয় !</p>
<p class="Text"><span class="char-style-override-3">সা</span>.—ভগবান ! আপনার কাছে সাহায্য চাওয়াও কি শঠতার আশ্রয় নেওয়া (কর্মবিমুখতা) ?</p>
<p class="Text"><span class="char-style-override-3">ভ</span>.—সাহায্য চাইতে থাকো, কিন্তু কাজ করার সময় মন ফাঁকি দেয় এবং আজ্ঞাপালনও করে না । এরই নাম শঠতা বা কর্মবিমুখতা । অতএব আমি ইতিপূের্বই বলেছি, আমাতে মন নিবিষ্ট করে সেই অনুযায়ী করতে থাকো । আগে-পরের কোনো চিন্তাই কোরো না । যা কিছু হবে, প্রসন্নতার সঙ্গে দেখতে থাকো । এরই নাম শরণাগতি । এই বিশ্বাস রেখো যে, এইপ্রকার শরণাগত হলে সকল কাজ সিদ্ধ হতে পারে ।</p>
<p class="Text"><span class="char-style-override-3">সা</span>.—বিশ্বাস তো করি, কিন্তু ব্যগ্রতার কারণে ভুল হয়ে যায় এবং পরমশান্তি ও পরমানন্দ প্রাপ্তিই যেন লক্ষ্যবস্তু হয়ে দাঁড়ায় ।</p>
<p class="Text"><span class="char-style-override-3">ভ</span>.—তুমি কাজের ফলের প্রতি যেমনভাবে নজর দাও, কাজের প্রতি তেমনভাবে নজর দাও না কেন ? আমার আজ্ঞানুসারে কাজ করলেই আমার প্রতি শ্রদ্ধা এবং প্রেম বৃদ্ধি হবে এবং আমাকে লাভ করা যাবে ।</p>
<p class="Text"><span class="char-style-override-3">সা</span>.—কিন্তু প্রভু ! আপনার প্রতি শ্রদ্ধা এবং প্রেম না হলে তো আজ্ঞাপালনও করা সম্ভব নয় ।</p>
<p class="Text"><span class="char-style-override-3">ভ</span>.—যতটুকু শ্রদ্ধা এবং প্রেম থাকলে আমার আজ্ঞাপালন হতে পারে, ততটুকু শ্রদ্ধা এবং প্রেম তো তোমার মধ্যে রয়েছে ।</p>
<p class="Text"><span class="char-style-override-3">সা</span>.—তাহলে আপনার আজ্ঞা অক্ষরে-অক্ষরে পালন না করতে পারার কারণ কী ?</p>
<p class="Text"><span class="char-style-override-3">ভ</span>.—সঞ্চিত পাপ এবং রাগ (আসক্তি), দ্বেষ, কাম, ক্রোধাদি দুর্গুণই হল বাধা সৃষ্টির কারণ ।</p>
<p class="Text"><span class="char-style-override-3">সা</span>.—এগুলির বিনাশ কী করে হবে ?</p>
<p class="Text"><span class="char-style-override-3">ভ</span>.—তা তোমাকে পূের্বই জানিয়ে দিয়েছি । ভজন, ধ্যান, সেবা, সৎসঙ্গ ইত্যাদি সাধন দ্বারাই এগুলির বিনাশ হবে ।</p>
<p class="Text"><span class="char-style-override-3">সা</span>.—এর জন্য এখন থেকে আরও বিশেষভাবে প্রয়াস করব ; কিন্তু এরজন্যও তো আপনার সাহায্যই একান্ত সম্বল ।</p>
<p class="Text"><span class="char-style-override-3">ভ</span>.—আমার কাছে যতটা সাহায্য চাইবে, অবশ্যই পাবে ।</p>
<p class="Text"> <span class="char-style-override-3">.		.	  .</span></p>
<p class="Text"><span class="char-style-override-3">সা</span>.—প্রভু ! কেউ কেউ বলেন যে প্রভুর প্রত্যক্ষ দর্শন কেবল জ্ঞানচক্ষুর দ্বারাই হয়ে থাকে, চর্মচক্ষুর দ্বারা নয়—এই কথাটা কি ঠিক ?</p>
<p class="Text"><span class="char-style-override-3">ভ</span>.—ওঁদের কথা ঠিক নয় । ভক্ত যেভাবে আমার দর্শন আকাঙ্ক্ষা করে, আমি সেভাবেই তাকে দর্শন দিতে পারি ।</p>
<p class="Text"><span class="char-style-override-3">সা</span>.—আপনার অবয়ব তো দিব্য, তাহলে চর্মচক্ষুর দ্বারা তার দর্শন কী করে সম্ভব ?</p>
<p class="Text"><span class="char-style-override-3">ভ</span>.—আমার অনুগ্রহের দ্বারা সম্ভব হতে পারে । আমি তাকে এমন শক্তি প্রদান করি, যার দ্বারা সে চর্মচক্ষুর দ্বারাও আমার দিব্য স্বরূপের দর্শন লাভ করতে পারে ।</p>
<p class="Text"><span class="char-style-override-3">সা</span>.—যেখানে আপনি দিব্য সাকার স্বরূপে প্রকট হন, সেখানে যে সব মানুষ উপস্থিত থাকেন তাঁরা কি সকলেই আপনার দর্শন লাভ করেন, নাকি তাঁদের মধ্যে মাত্র দুই-একজনই দর্শন লাভ করেন ?</p>
<p class="Text"><span class="char-style-override-3">ভ</span>.—এক্ষেত্রে আমি যেরকম ইচ্ছা করি, সেরকমই হয়ে থাকে । </p>
<p class="Text"><span class="char-style-override-3">সা</span>.—চর্মদৃষ্টি তো সকলেরই সমান, তাহলে কারো দর্শন লাভ হয় আর কারো হয় না, তা কেমন করে হয় ?</p>
<p class="Text"><span class="char-style-override-3">ভ</span>.—এতে আশ্চর্য কিছু নেই । একজন যোগীও তার যোগশক্তির দ্বারা এরূপ করতে পারে যার ফলে বহু লোকের দৃশ্যমান হলেও সে কিছু লোকের দৃষ্টিগোচর হয় আর কিছু লোকের হয় না ।</p>
<p class="Text"><span class="char-style-override-3">সা</span>.—যখন আপনি সকলের দৃষ্টিগোচর হন, তখন সকলে কি আপনাকে একইভাবে দর্শন করেন নাকি আলাদা-আলাদা ভাবে ?</p>
<p class="Text"><span class="char-style-override-3">ভ</span>.—একভাবেও দর্শন দিতে পারি এবং আলাদা-আলাদা ভাবেও দিতে পারি । যে যেমন পাত্র অর্থাৎ আমার প্রতি যার যেরকম ভাবনা, প্রীতি এবং শ্রদ্ধা আছে, তাকে সেভাবেই দর্শন দিয়ে থাকি ।</p>
<p class="Text"><span class="char-style-override-3">সা</span>.—আপনি প্রত্যক্ষরূপে প্রকট হওয়ার পরেও দর্শনার্থীদের মধ্যে শ্রদ্ধার ঘাটতি কেন থেকে যায় ? উদাহরণ দিয়ে বুঝিয়ে দিন ।</p>
<p class="Text"><span class="char-style-override-3">ভ</span>.—শ্রদ্ধার ঘাটতি এবং অভাব হওয়া সত্ত্বেও আমি সকলের সামনে প্রকাশিত হতে পারি এবং প্রকাশিত হওয়ার পরেও কম-বেশি শ্রদ্ধা থাকতে পারে ; যেমন দুের্যাধনের সভায় আমি বিরাট-স্বরূপে প্রকট হয়েছিলাম এবং নিজ নিজ ভাবানুসারে লোকে আমাকে দেখতে পেয়েছিল আবার অনেকে আমাকে দেখতেও পায়নি ।</p>
<p class="Text"><span class="char-style-override-3">সা</span>.—যখন আপনি প্রত্যক্ষভাবে অবতার গ্রহণ করেন, তখন তো সকলের আপনাকে সমানভাবে দেখতে পাওয়া উচিত ?</p>
<p class="Text"><span class="char-style-override-3">ভ</span>.—অবতার গ্রহণ করার সময়েও যার যেরকম ভাব থাকে, সেরকম ভাব অনুযায়ী সে আমাকে দেখে থাকে ।<span class="char-style-override-4">(১)</span></p>
<p class="Footnotes"><span class="char-style-override-4">(১)</span>জিনহ কেঁ রহী ভাবনা জ্যায়সী । প্রভু মুরতি তিন্হ দেখী ত্যায়সী॥</p>
<p class="Text"><span class="char-style-override-3">সা</span>.—অনেকে বলে থাকেন যে সচ্চিদানন্দঘন পরমাত্মা সাকাররূপে ভক্তের সামনে প্রকটিত হতে পারেন না । লোকেদের কাছে তো তাদের নিজস্ব ভাবই নিজ-নিজ ইষ্টদেবের সাকার বিগ্রহ ধারণ করে প্রকশিত হয় ।</p>
<p class="Text"><span class="char-style-override-3">ভ</span>.—তারা সব ভুল কথা বলে । আমার সগুণ-স্বরূপের রহস্য তারা জানে না । আমি স্বয়ং সচ্চিদানন্দঘন পরমাত্মা । নিজ যোগশক্তির দ্বারা দিব্য সগুণ-সাকাররূপে ভক্তের জন্য প্রকটিত হই । তবে সাধনকালে কোনো কোনো ব্যক্তির কাছে তো তাদের আপন-আপন ভাবই আমার দর্শনের মতো প্রতীত হয়ে থাকে, কিন্তু প্রকৃতপক্ষে সেটা আমার দর্শন বলে মনে করা যাবে না ।</p>
<p class="Text"><span class="char-style-override-3">সা</span>.—সাধক কেমন করে বুঝবে যে তার প্রত্যক্ষ দর্শন হয়েছে, নাকি তা শুধু মনের ভাবনা ?</p>
<p class="Text"><span class="char-style-override-3">ভ</span>.—প্রত্যক্ষ দর্শন এবং মনের ভাবনানুযায়ী দর্শনের মধ্যে তো রাত আর দিনের মতো তফাত রয়েছে । যখন আমার প্রত্যক্ষ দর্শন হয়, তখন তাঁর মধ্যে ভক্তের সমস্ত লক্ষণ প্রকাশিত হয় এবং সেই সময়ের সকল ঘটনাও প্রমাণিত হয় । যেমন ধ্রুব আমার প্রত্যক্ষ দর্শন লাভ করল, ফলে শাস্ত্রের জ্ঞান না থাকা সত্ত্বেও আমার শঙ্খের স্পর্শেই তার সমস্ত শাস্ত্রের জ্ঞান হয়ে গেল । প্রহ্লাদের কাছে আমি প্রত্যক্ষ প্রকটিত হয়েছিলাম এবং হিরণ্যকশিপু বধ হয়েছিল । এইসব ঘটনাবলী কেবলমাত্র ভাবনা অর্থাৎ মায়া দর্শনের দ্বারা সম্ভব নয় । যে ভাবনার দ্বারা আমার স্বরূপের প্রতীতি হয়, তাতে ঘটনাবলী এই প্রকার প্রমাণিত (ঘটিত) হয় না ।</p>
<p class="Text"><span class="char-style-override-3">সা</span>.—অনেকে বলেন যে ভগবান তো সর্বব্যাপী, সুতরাং তিনি বিশেষ কোনো একটি স্থানে কেমন করে প্রকট হবেন ? এমন হলে কী আপনার সর্বব্যাপীত্বে দোষ স্পর্শ করে ?</p>
<p class="Text"><span class="char-style-override-3">ভ</span>.—কখনোই নয় । অগ্নি যেমন সর্বব্যাপী । কিন্তু কেউ ইচ্ছা করলে উপযুক্ত মাধ্যমের দ্বারা অগ্নিকে কোনো একটি স্থানে অথবা একসঙ্গে অনেক স্থানে প্রজ্বলিত করতে পারেন । সুতরাং অগ্নিদেব সর্বত্র বর্তমান থাকা সত্ত্বেও তাঁর সর্বশক্তিসহ বিশেষ কোনো একটি স্থানে অথবা অনেক স্থানে প্রকাশিত হতে সক্ষম । আমি তো অগ্নির চাইতেও অধিকতর ব্যাপ্ত এবং অপরিমিত শক্তিশালী । তাহলে আমার মতো সর্বব্যাপীর পক্ষে সব জায়গায় স্থিত হয়েও একসঙ্গে একটি বা একাধিক স্থানে সর্বশক্তিসহ প্রকট হওয়ার মধ্যে আশ্চর্য হওয়ার কী আছে ?</p>
<p class="Text"><span class="char-style-override-3">সা</span>.—আপনি নির্গুণ-নিরাকার হয়েও দিব্য সগুণ-সাকাররূপে কেমন করে প্রকট হন ?</p>
<p class="Text"><span class="char-style-override-3">ভ</span>.—নির্মল আকাশে যেমন অণুরূপে জল থাকে । সেই জল বৃষ্টির সময় বিন্দুরূপে বর্ষিত হয়  আবার কখনো সেই একই জল তার থেকেও স্থূলরূপ বরফ এবং শিলার আকারও ধারণ করে । তেমনই, আমি সৎ এবং অসতের অতীত হয়েও দিব্য জ্ঞানের দ্বারা শুদ্ধ সূক্ষ্ম বুদ্ধির দ্বারা জ্ঞাত হই । তদনন্তর আমি বিজ্ঞানানন্দ স্বরূপে স্থিত থেকেই নিজ যোগশক্তির দ্বারা যখন দিব্য প্রকাশ রূপে প্রকট হই তখন জ্যোতির্ময় রূপে যোগীদের হৃদয়ে দর্শন দিয়ে থাকি, অতঃপর দিব্য প্রকাশরূপে আমি দিব্য সগুণ-সাকাররূপে প্রকট হয়ে ভক্তদের দ্বারা প্রত্যক্ষভাবে দৃষ্ট হই—সূর্য যেমন প্রকট হয়ে সকলের চক্ষুতে স্ব প্রকাশ প্রদান করে নিজের দর্শন দিয়ে থাকে ।</p>
<p class="Text"><span class="char-style-override-3">সা</span>.—কেউ কেউ তো বলেন যে জল হল জড় বস্তু, তার মধ্যে এ ধরনের বিকার হওয়া সম্ভব ; কিন্তু নির্বিকার চেতনের মধ্যে তা সম্ভব নয় ।</p>
<p class="Text"><span class="char-style-override-3">ভ</span>.—নির্বিকার চেতন স্বরূপ আমাতে এই বিকার নেই । এটি তো আমার শক্তির প্রভাব । আমি তো অসম্ভবকেও সম্ভব করতে পারি । আমার পক্ষে কিছুই অসম্ভব নয় ।</p>
<p class="Text"><span class="char-style-override-3">সা</span>.—তা অবশ্য ঠিক । তাহলে প্রভু ! আপনার সাক্ষাৎ দর্শন পাওয়ার সব থেকে শ্রেষ্ঠ উপায় কী ?</p>
<p class="Text"><span class="char-style-override-3">ভ</span>.—আমার প্রতি অনন্য ভক্তি, অর্থাৎ আমার অনন্য শরণাগতি ।</p>
<p class="Text"><span class="char-style-override-3">সা</span>.—অনন্য ভক্তিদ্বারা কোন্ কোন্ লক্ষণের সঙ্গে যুক্ত হলে আপনাকে পাওয়া যায় ?</p>
<p class="Text"><span class="char-style-override-3">ভ</span>.—দৈবী সম্পত্তির লক্ষণের সঙ্গে যুক্ত হলে আমাকে পাওয়া যায় । (গীতা ১৬ ।১ থেকে ৩ পর্যন্ত) ।</p>
<p class="Text"><span class="char-style-override-3">সা</span>.—দৈবী সম্পত্তির লক্ষণ প্রকাশ হলে তবেই কী আপনাকে পাওয়া যায়, নাকি তার আগেও পাওয়া যায় ?</p>
<p class="Text"><span class="char-style-override-3">ভ</span>.—এমন কোনো বিশেষ নিয়ম নেই যে দৈবী সম্পত্তির সমস্ত গুণই থাকা চাই  কিন্তু অনন্য ভক্তি অবশ্যই থাকা উচিত ।</p>
<p class="Text"><span class="char-style-override-3">সা</span>.—দৈবী সম্পত্তির গুণ কম থাকা সত্ত্বেও যদি কেবল অনন্য ভক্তিদ্বারা আপনাকে পাওয়া যায়, তাহলে তো আপনাকে পাওয়ার পর দৈবী সম্পত্তির সমস্ত লক্ষণ নিশ্চয় প্রকাশ পায় ?</p>
<p class="Text"><span class="char-style-override-3">ভ</span>.—শুধু দৈবী সম্পত্তির সমস্ত লক্ষণই বা কেন, আরও অনেক বিশেষ  বিশেষ গুণসকল প্রকাশ পায় ।</p>
<p class="Text"><span class="char-style-override-3">সা</span>.—সেই সমস্ত বিশেষ গুণ কী কী ?</p>
<p class="Text"><span class="char-style-override-3">ভ</span>.—সমত্ব ইত্যাদি । (গীতা ১২ ।১৩ থেকে ২০ পর্যন্ত)</p>
<p class="Text"><span class="char-style-override-3">সা</span>.—সেই সমস্ত লক্ষণ কী আপনাকে লাভ হওয়ার পরই শুধু প্রকাশ পায়, নাকি তার আগেও প্রকাশ পেতে পারে ?</p>
<p class="Text"><span class="char-style-override-3">ভ</span>.—আগেও কিছু প্রকাশ পায়, কিন্তু আমাকে প্রািপ্তর পর তা নিশ্চিতরূপে প্রকাশ পায় ।</p>
<p class="Text"><span class="char-style-override-3">সা</span>.—আপনাকে লাভ করতে হলে ভক্তের কর্তব্য কী ?</p>
<p class="Text"><span class="char-style-override-3">ভ</span>.—আগেই বলেছি যে সর্বপ্রকারে কেবল আমার শরণাগত হওয়া উচিত ।</p>
<p class="Text"><span class="char-style-override-3">সা</span>.—আপনি নিজে থেকে কেন তাকে শরণাগত করেন না ?</p>
<p class="Text"><span class="char-style-override-3">ভ</span>.—কাউকে জোর করে শরণাগত করা আমার কাজ নয় । শরণাগত হওয়া তো ভক্তের কর্তব্য ।</p>
<p class="Text"><span class="char-style-override-3">সা</span>.—এই বিষয়ে বিবেক-বিচার দ্বারা যে শরণাগত হতে চায়, তাকে কি আপনি সাহায্য করেন, নাকি করেন না ?</p>
<p class="Text"><span class="char-style-override-3">ভ</span>.—যে সরল মনে সাহায্য চায়, তাকে অবশ্যই সাহায্য করি ।</p>
<p class="Text"><span class="char-style-override-3">সা</span>.—যে আপনাকে পাওয়ার জন্য সর্ব প্রকারে আপনার শরণাগত হতে চায়, তার সাধনায় কি ঋদ্ধি, সিদ্ধি, দেবতা ইত্যাদি বিঘ্ন সৃষ্টি করতে পারে, নাকি পারে না ?</p>
<p class="Text"><span class="char-style-override-3">ভ</span>.—কেউই বিঘ্ন সৃষ্টি করতে পারে না ।</p>
<p class="Text"><span class="char-style-override-3">সা</span>.—কিন্তু বাস্তবে দেখা যায় যে আপনার ভক্তদের অনেক বাধা-বিঘ্নের সম্মুখীন হতে হয় এবং তার ফলে তাদের সাধনায় প্রতিবন্ধকতাও সৃষ্টি হয় ।</p>
<p class="Text"><span class="char-style-override-3">ভ</span>.—এরা কায়মনোবাক্যে আমার শরণাগত হতে পারেনি ।</p>
<p class="Text"><span class="char-style-override-3">সা</span>.—আপনাকে লাভ করার পর ভক্তের মধ্যে কি অণিমাদি সিদ্ধিসকল প্রকাশ পায় ?</p>
<p class="Text"><span class="char-style-override-3">ভ</span>.—ভক্তের কাছে তো এই সবের কোনো প্রয়োজনই থাকে না ।</p>
<p class="Text"><span class="char-style-override-3">সা</span>.—যদি ভক্ত ইচ্ছা করে, তাহলেও কি সে এইসব প্রাপ্ত করতে পারে, নাকি পারে না ?</p>
<p class="Text"><span class="char-style-override-3">ভ</span>.—আমার ভক্ত এই সবের ইচ্ছা কখনো করে না ; এবং যদি করে, তাহলে সে কখনো আমার একনিষ্ঠ ভক্ত নয় ।</p>
<p class="Text"><span class="char-style-override-3">সা</span>.—আপনাকে লাভ করার পর আপনার ভক্তের কী ধরনের অধিকার হয় ?</p>
<p class="Text"><span class="char-style-override-3">ভ</span>.—কোনোরকম অধিকার সে স্বীকার করে না এবং চায়ও না ।</p>
<p class="Text"><span class="char-style-override-3">সা</span>.—তার না চাওয়া সত্ত্বেও আপনি তো দিতে পারেন ? </p>
<p class="Text"><span class="char-style-override-3">ভ</span>.—অবশ্যই, তবে প্রয়োজন মনে করলে ।</p>
<p class="Text"><span class="char-style-override-3">সা</span>.—আপনারও প্রয়োজন থাকে ? </p>
<p class="Text"><span class="char-style-override-3">ভ</span>.—অবশ্যই থাকে, সংসারে জীবের কল্যাণের জন্য ধর্ম এবং ভক্তি প্রচার করার যে প্রয়োজন, সেটাই হল আমার প্রয়োজন ।</p>
<p class="Text"><span class="char-style-override-3">সা</span>.—সেই সময় আপনি তাকে কতটা অধিকার প্রদান করেন ?</p>
<p class="Text"><span class="char-style-override-3">ভ</span>.—তাকে দিয়ে আমার যতটা কাজ করানোর প্রয়োজন হয় ।</p>
<p class="Text"><span class="char-style-override-3">সা</span>.—সব ভক্তকেই কি আপনি এই অধিকার দিতে পারেন, নাকি শুধু কাউকে কাউকে দিয়ে থাকেন ?</p>
<p class="Text"><span class="char-style-override-3">ভ</span>.—উদাসীন ভক্তদের ব্যতীত যারা প্রসন্নতার সঙ্গে নিতে চায় তাদের সকলকে এই অধিকার দিতে পারি ।</p>
<p class="Text"><span class="char-style-override-3">সা</span>.—ধর্ম, সদাচার এবং ভক্তি প্রচার করার পূর্ণ অধিকার দেওয়ার যোগ্য বলে আপনি কাকে মনে করেন ? কেমন স্বভাবের ভক্তকে আপনি সম্পূর্ণ অধিকার দিতে পারেন ?</p>
<p class="Text"><span class="char-style-override-3">ভ</span>.—যার স্বভাব হল অন্যের হিতের জন্য অনায়াসেই সর্বস্ব ত্যাগ করা, প্রথম থেকেই যার অন্তরের স্বাভাবিক প্রবৃত্তি হল সর্বদা সকলের কল্যাণ সাধন করা এবং অপরের প্রসন্নতাতেই যে সদা প্রসন্ন থাকে, এমন উদার স্বভাবের পরম দয়ালু প্রেমিক ভক্তকে আমি আমার পূর্ণ অধিকার দিতে পারি ।</p>
<p class="Text"><span class="char-style-override-3">সা</span>.—আপনাকে প্রাপ্ত হওয়ার পরেও কি সকলের ভাব একরকম হয় না ?</p>
<p class="Text"><span class="char-style-override-3">ভ</span>.—না ; কারণ সাধনকালে যার যেমন স্বভাব থাকে, সিদ্ধাবস্থায়ও প্রায় তেমনই থাকে । কিন্তু হর্ষ, শোক, রাগ (আসক্তি), দ্বেষ, কাম, ক্রোধ ইত্যাদি বিকারের অত্যন্তাভাব সকলের মধ্যে হয়ে যায় এবং সমত্ব, শান্তি ও পরমানন্দের প্রাপ্তিও সকলের সমানভাবেই হয়, তথা শাস্ত্রবিরোধী কর্ম তো কারোর দ্বারাই হয় না । কিন্তু সমস্ত কর্ম (শাস্ত্রানুকূল কর্ম) আমার আজ্ঞানুসারে হলেও ভিন্ন-ভিন্ন রকমের হয় ।</p>
<p class="Text"><span class="char-style-override-3">সা</span>.—তাহলে তাদের বাইরের ক্রিয়াতে এইরূপ পার্থক্য হওয়ার কারণ কী ?</p>
<p class="Text"><span class="char-style-override-3">ভ</span>.—কারো স্বভাব হল একান্তে বসে সাধন করা এবং কারো স্বভাব হল সেবা করা । স্বভাব, প্রারব্ধ এবং বুদ্ধি ভিন্ন-ভিন্ন হওয়ার ফলে তথা দেশ-কাল এবং পরিস্থিতির কারণেও বাইরের ক্রিয়া ভিন্ন-ভিন্ন হয় ।</p>
<p class="Text"><span class="char-style-override-3">সা</span>.—এইরূপ অবস্থাতে সব থেকে উত্তম তো সেই, যাকে আপনি সম্পূর্ণ অধিকার দিয়ে দিতে পারেন ।</p>
<p class="Text"><span class="char-style-override-3">ভ</span>.—এর মধ্যে উত্তম-মধ্যম কেউ নেই । সবাই উত্তম । যার স্বভাবে স্বাভাবিকই কাজ করার উৎসাহ বিশেষভাবে থাকে, তার উপর কাজের ভার বিশেষভাবে দেওয়া হয় ।</p>
<p class="Text"><span class="char-style-override-3">সা</span>.—আপনার দ্বারা নির্দিষ্ট কাজে তো সকলের উৎসাহ থাকা উচিত ।</p>
<p class="Text"><span class="char-style-override-3">ভ</span>.—আমার দ্বারা নির্দিষ্ট কাজে তো সকলের উৎসাহ হয়, কিন্তু আমি তাদের স্বভাব অনুসারেই কাজের ভার দিয়ে থাকি । যার স্বভাব আমার কাছে থাকার, তাকে আমি বাইরে পাঠাই না । যার স্বভাব লোকসেবা করার, তার উপর লোকসেবার ভার ন্যস্ত করি । যার মধ্যে বিশেষ উপরতির (তীব্র বৈরাগ্য) ভাব লক্ষ্য করি, তার উপর কাজ ন্যস্ত করি না । যার যেমন স্বভাব এবং যার যেরকম যোগ্যতা, সেই অনুযায়ী তার উপর কাজের ভার ন্যস্ত করি ।</p>
<p class="Text"><span class="char-style-override-3">সা</span>.—কিন্তু ভক্তের তো এমন স্বভাব গঠন করা উচিত যাতে আপনি নিঃসঙ্কোচে তার উপর বিশেষ কাজ ন্যস্ত করতে পারেন । সুতরাং এই প্রকারের স্বভাব গঠন করার সবথেকে শ্রেষ্ঠ উপায় কী ?</p>
<p class="Text"><span class="char-style-override-3">ভ</span>.—একমাত্র আমার (অনন্য-শরণ) শরণাগত হওয়া ।</p>
<p class="Text"><span class="char-style-override-3">সা</span>.—অনন্য-শরণ কাকে বলে ? দয়া করে বলুন ।</p>
<p class="Text"><span class="char-style-override-3">ভ</span>.—একনিষ্ঠভাবে গুণ এবং প্রভাবসহ আমার নাম এবং রূপ নিরন্তর চিন্তন করা, আমাকে স্মরণে রেখে কেবল আমার প্রীত্যর্থে আমার আজ্ঞা পালন করা এবং আমার বিধানে সর্বদা প্রসন্ন থাকা ।</p>
<p class="Text"><span class="char-style-override-3">সা</span>.—প্রভু ! আপনার ধ্যান (চিন্তন) করতে আমার ভালো লাগে, কিন্তু মন তো কিছুতেই স্থির হয় না । খুব তাড়াতাড়ি এখানে-সেখানে বিচরণ করে । এর কারণ কী ?</p>
<p class="Text"><span class="char-style-override-3">ভ</span>.—আসক্তির কারণে মনে সংসারের বিষয়-ভোগ প্রিয় বোধ হয় এবং অনেক জন্মের যে সব পুঞ্জিভূত সংস্কার রয়েছে, সেগুলি মনকে স্থির থাকতে দেয় না ।</p>
<p class="Text"><span class="char-style-override-3">সা</span>.—যার দ্বারা আমার কোনো প্রয়োজন সিদ্ধ হয় না এবং যার প্রতি আমার কোনো আসক্তি নেই, এইরূপ ব্যর্থ পদার্থের চিন্তন কেন হয় ?</p>
<p class="Text"><span class="char-style-override-3">ভ</span>.—মন স্বাভাবিকই চঞ্চল হওয়ার দরুন ব্যর্থ পদার্থের চিন্তন করা তার অভ্যাসে পরিণত হয়েছে । অধিকন্তু, এই ধরনের চিন্তন তার কাছে রুচিকর বলেও প্রতিপন্ন হয়ে থাকে । এটিও এক ধরণের আসক্তি । সেইজন্য সে এই সমস্ত ব্যর্থ পদার্থের চিন্তন করে থাকে ।</p>
<p class="Text"><span class="char-style-override-3">সা</span>.—এর জন্য কী করা উচিত ?</p>
<p class="Text"><span class="char-style-override-3">ভ</span>.—মনকে নিয়ন্ত্রণে রাখতে হবে যাতে সে আমার স্বরূপের ধ্যান ছেড়ে অন্য কোনো পদার্থের চিন্তন না করতে পারে । এরপরও যদি সে অন্য পদার্থের চিন্তন করতে থাকে, তাহলে তৎক্ষণাৎ তাকে বুঝিয়ে অথবা বলপূর্বক সেখান থেকে সরিয়ে নিয়ে তৎপরতার সঙ্গে আমার ধ্যানে সংলগ্ন করার পুনঃপুন চেষ্টা করা উচিত ।</p>
<p class="Text"><span class="char-style-override-3">সা</span>.—মনকে অন্য পদার্থের থেকে কী করে সরানো যাবে ?</p>
<p class="Text"><span class="char-style-override-3">ভ</span>.—যেমন কোনো ছোট শিশু হাতে ছুরি অথবা কাঁচি নিলে মা তাকে বুঝিয়ে হাত থেকে তা কেড়ে নেয় । যদি মূর্খতার কারণে শিশুটি ছাড়তে না চায় তাহলে মা তার কান্না গ্রাহ্য না করে জোর করে কেড়ে নেয় । তেমনই এই মনকে বুঝিয়ে অন্য পদার্থের চিন্তন করা থেকে নিরস্ত করা উচিত, কারণ এই মনও তো বালকের মতো চঞ্চল । হানিকর পরিণামের বিচার সে করে না ।</p>
<p class="Text"><span class="char-style-override-3">সা</span>.—মন যে প্রতারণা করে কখন এবং কোথায় কোন্ বস্তুকে চুপচাপ গিয়ে ধরে ফেলে, তা তো টের পাওয়াই যায় <br/>না । এর জন্য কী করা উচিত ?</p>
<p class="Text"><span class="char-style-override-3">ভ</span>.—মা যেমন সন্তানের প্রতি সর্বদা লক্ষ্য রাখে, মনের প্রতি ঠিক তেমনই নজর রাখা উচিত ।</p>
<p class="Text"><span class="char-style-override-3">সা</span>.—মন খুবই চঞ্চল, বলবান এবং উদ্দণ্ড হওয়ার দরুন তাকে আটকানো খুব কঠিন বলে মনে হয় ।</p>
<p class="Text"><span class="char-style-override-3">ভ</span>.—কঠিন তো বটেই, তবে যতটা কঠিন তুমি মনে করো ততটা নয় ; কারণ প্রযত্ন দ্বারা তাকে রোধ করা যেতে পারে । সুতরাং এটিকে কঠিন মনে করে হতাশ হওয়া উচিত নয় । মা কখনো সন্তানের রক্ষণাবেক্ষণ করাকে কঠিন বলে মনে করেন না । যদি কঠিন ভাবেন, তাহলে সন্তানের পালন কেমন করে হত ?</p>
<p class="Text"><span class="char-style-override-3">সা</span>.—মন কী সবসময় শিশুর ন্যায় আচরণ করে ?</p>
<p class="Text"><span class="char-style-override-3">ভ</span>.—না, শিশুর থেকেও অধিক বলবান এবং জেদি  ।</p>
<p class="Text"><span class="char-style-override-3">সা</span>.—তাহলে এর নিগ্রহ কেমন করে সম্ভব ?</p>
<p class="Text"><span class="char-style-override-3">ভ</span>.—নিগ্রহ করা সম্ভব, কারণ মনের থেকে বুদ্ধি বলবান এবং বুদ্ধির থেকেও তুমি স্বয়ং অত্যন্ত বলবান । এই জন্য মা যেমন তাঁর বুদ্ধিমতী মেয়ের দ্বারা তাঁর ছোট শিশুকে বুঝিয়ে বা লোভ দেখিয়ে এবং যদি সে অবাধ্য হয় তাহলে ভয় দেখিয়েও তাকে অনিষ্টের হাত থেকে বাঁচিয়ে তার মঙ্গল সাধন করেন, ঠিক তেমনই বুদ্ধির দ্বারা মনকে ভোগের বিষয়ে ভয় দেখিয়ে তাকে এই বিনাশশীল এবং ক্ষণভঙ্গুর সাংসারিক পদার্থের থেকে সরিয়ে নিয়ে পুনঃপুন আমাতে সংলগ্ন করা উচিত ।</p>
<p class="Text"><span class="char-style-override-3">সা</span>.—এই প্রকার চেষ্টা করার পরও তো আমি নিজের বিজয় দেখছি না । </p>
<p class="Text"><span class="char-style-override-3">ভ</span>.—যদি বিজয় না হয় তাহলেও দৃঢ় থাকো, হতাশ হয়ো না । যখন আমার সহায়তা আছে, তখন হতাশ হওয়ার কোনো কারণ নেই । এই বিশ্বাস রাখো যে লড়াই করতে করতে অবশেষে তোমার বিজয় একেবারেই নিশ্চিত ।</p>
<p class="Text"><span class="char-style-override-3">সা</span>.—প্রভু ! যখন আমি আপনার ধ্যান করার জন্য একান্তে গিয়ে বসি, তখন নিদ্রা, আলস্য এসে বিরক্ত করতে থাকে । এখন বলুন, এর জন্য কী করা উচিত ?</p>
<p class="Text"><span class="char-style-override-3">ভ</span>.—হাল্কা (লঘু) এবং সাত্ত্বিক ভোজন করা উচিত । শরীরকে স্থির ও সোজা রেখে এবং চোখের দৃষ্টি নাসিকার অগ্রভাগে নিবদ্ধ করে পদ্মাসন অথবা স্বস্তিকাদি  —কোনো একটি আসনে সুখপূর্বক উপবেশন করে দিব্য স্তোত্রের দ্বারা আমার স্তুতি-প্রার্থনা করা উচিত এবং আমার নাম, রূপ, গুণ, লীলা, প্রভাবাদি—যা তুমি মহাপুরুষদের কাছ থেকে শুনেছ অথবা শাস্ত্রে পড়েছ, সে সব বারংবার কীর্তন এবং মনন করা উচিত । এইরকম করলে সাত্ত্বিক ভাব উৎপন্ন হয়ে বুদ্ধি জাগ্রত হয়, যার ফলে তমোগুণের কার্য নিদ্রা এবং আলস্য আসতে পারে না ।</p>
<p class="Text"><span class="char-style-override-3">সা</span>.—ভগবান ! আপনি গীতাতে বলেছেন যে ‘আমাকে সর্বদা নিরন্তর চিন্তন করলে আমার প্রাপ্তি সুলভ হয়, কারণ আমি তার কৃত সাধনের রক্ষা এবং সাধনের ঘাটতি পূর্তি করে খুব শীঘ্র তাকে সংসার সাগর থেকে উদ্ধার করে থাকি ।’ কিন্তু আপনি আপনার প্রাপ্তি যতটা সুলভ এবং শীঘ্রতার সঙ্গে হবে বলে জানিয়েছেন, তা আমার মনে হয় না ।</p>
<p class="Text"><span class="char-style-override-3">ভ</span>.—তোমার দ্বারা আমার নিত্য-নিরন্তর চিন্তন হয় না, সেইজন্য আমার প্রাপ্তি  কঠিন বলে মনে হয় ।</p>
<p class="Text"><span class="char-style-override-3">সা</span>.—আপনি যথার্থ বলেছেন । আপনার নিরন্তর চিন্তন হলে অবশ্য আপনার প্রাপ্তি শীঘ্র এবং সুগম হয় ; কিন্তু নিরন্তর আপনার চিন্তন হওয়া তো কঠিন । এর জন্য কী করা উচিত ?</p>
<p class="Text"><span class="char-style-override-3">ভ</span>.—আমার গুণ, প্রভাব, তত্ত্ব এবং রহস্য না জানার ফলে নিরন্তর আমার চিন্তন কঠিন বলে প্রতীত হয় । বাস্তবিক তা কঠিন নয় ।</p>
<p class="Text"><span class="char-style-override-3">সা</span>.—আপনার গুণ, প্রভাব, তত্ত্ব এবং রহস্য কী ? আমাকে বলুন ।</p>
<p class="Text"><span class="char-style-override-3">ভ</span>.— অতিশয় সততা, শান্তি, দয়া, প্রেম, ক্ষমা, মাধুর্য, বাৎসল্য, গাম্ভীর্য, ঔদার্য, সৌহার্দ্য ইত্যাদি হচ্ছে আমার গুণ । সম্পূর্ণ বিভূতি, বল, ঐশ্বর্য, তেজ, শক্তি, সামর্থ্য এবং অসম্ভবকেও সম্ভব করা ইত্যাদি হচ্ছে আমার প্রভাব । যেমন জলের অণু, বাষ্প, বৃষ্টি, জলবিন্দু এবং বরফ ইত্যাদি সব জলেরই নামান্তর, ঠিক তেমনি সগুণ-নির্গুণ, সাকার-নিরাকার, ব্যক্ত-অব্যক্ত, জড়-চেতন, স্থাবর-জঙ্গম, সৎ-অসৎ ইত্যাদি যা কিছু আছে এবং এসবের অতিরিক্তও যা কিছু আছে, সে সমস্ত তো <br/>আমিই । এটা আমার তত্ত্ব । আমার দর্শন, ভাষণ, স্পর্শ, চিন্তন, কীর্তন, অর্চন, বন্দন, স্তবন ইত্যাদির দ্বারা পাপীও পরম পবিত্র হয়ে যায়, এই বিশ্বাস রাখা এবং সর্বজ্ঞ, সর্বশক্তিমান, সর্বত্র সমভাবে স্থিত হয়েও আমি যে মনুষ্যাদি শরীরে প্রকট হই এবং অবতার রূপ গ্রহণ করি, এইভাবে আমাকে চেনাই হল আমার রহস্য জানা ।</p>
<p class="Text"><span class="char-style-override-3">সা</span>.—এই সবকিছু কী করে জানা যাবে ?</p>
<p class="Text"><span class="char-style-override-3">ভ</span>.—যেমন ছোট শিশু লেখাপড়া শেখার আরম্ভে লেখাপড়া করার প্রতি বিমুখ হয়, কিন্তু লেখাপড়া করতে করতে যখন লেখাপড়ার গুণ, প্রভাব, তত্ত্ব এবং রহস্য জেনে যায় তখন খুব আনন্দ এবং উৎসাহের সঙ্গে লেখাপড়া করতে থাকে এবং অন্য কেউ ছাড়াতে চাইলেও ছাড়তে চায় না, তেমনি সৎসঙ্গের প্রভাবে আমার ভজন, ধ্যান ইত্যাদি সাধন করতে করতে মানুষ যখন আমার গুণ, প্রভাব, রহস্য সম্বন্ধে অবগত হয়, তখন সে এমন আনন্দ এবং শান্তি লাভ করে যে এসব থেকে কেউ ছাড়াতে চাইলেও সে তা ছাড়তে পারে না ।</p>
<p class="Text"><span class="char-style-override-3">সা</span>.—প্রভু ! আপনার নিরন্তর চিন্তন করতে করতে, আপনার আজ্ঞানুসারে, শরীর এবং ইন্দ্রিয়ের দ্বারা জীবিকা অর্জনের কাজ করা কী সম্ভব হতে পারে ?</p>
<p class="Text"><span class="char-style-override-3">ভ</span>.—কঠোর অভ্যাসের দ্বারা হতে পারে । যেমন কচ্ছপ তার ডিমের প্রতি, গোরু তার ছোট বৎসের প্রতি, কামুক ব্যক্তি স্ত্রীর প্রতি, লোভী ব্যক্তি অর্থের প্রতি, মোটর চালক রাস্তার প্রতি, নটী তার পায়ের প্রতি লক্ষ্য রেখে নিজের শরীর এবং ইন্দ্রিয়ের দ্বারা সব রকম কর্ম সম্পাদন করে থাকে ; তেমনিভাবে আমার নিরন্তর চিন্তন করতে করতে আমার আজ্ঞানুসারে শরীর এবং ইন্দ্রিয়ের দ্বারা সমস্ত রকমের কাজ করাও সম্ভব হতে পারে ।</p>
<p class="Text"><span class="char-style-override-3">সা</span>.—আপনার আজ্ঞা কী ?</p>
<p class="Text"><span class="char-style-override-3">ভ</span>.—সৎ-শাস্ত্র, মহাপুরুষদের বাণী, হৃদয়ের সাত্ত্বিক স্ফূরণ—এই তিনটি হল আমার আজ্ঞা । এই তিনটির মধ্যে মতভেদ দেখা গেলে যেখানে দুটির মধ্যে ঐক্য থাকবে সেটাকেই আমার আজ্ঞা মনে করে সেই অনুযায়ী কাজ করা উচিত ।</p>
<p class="Text"><span class="char-style-override-3">সা</span>.—যেখানে তিনটির মধ্যে ভিন্ন-ভিন্ন মত দেখা যায় সেখানে কী করা উচিত ?</p>
<p class="Text"><span class="char-style-override-3">ভ</span>.—সেক্ষেত্রে মহাপুরুষের আজ্ঞা পালন করা উচিত ।</p>
<p class="Text"><span class="char-style-override-3">সা</span>.—এর দ্বারা কী শাস্ত্রের অবহেলা করা হবে না ?</p>
<p class="Text"><span class="char-style-override-3">ভ</span>.—না, কারণ মহাপুরুষ শাস্ত্রের বিপরীত কথা বলতে পারেন না । সর্বসাধারণের পক্ষে শাস্ত্রের নির্ণয় করা কঠিন এবং মহাত্মারাই দেশ এবং কাল অনুসারে শাস্ত্রের যথার্থ তাৎপর্য জানতে সক্ষম । তাই মহাপুরুষগণ যে পথ নির্দেশ করেন সেটাই যথার্থ ।</p>
<p class="Text"><span class="char-style-override-3">সা</span>.—যদি কেবল হৃদয়ের সাত্ত্বিক স্ফূরণকেই ভগবৎ-আজ্ঞা বলে মেনে নেওয়া হয় তাহলে আপত্তি কোথায় ?</p>
<p class="Text"><span class="char-style-override-3">ভ</span>.—মেনে নিতে পারো । কিন্তু সেইসব স্ফূরণ শাস্ত্র এবং মহাপুরুষ  বর্ণিত বাক্যের অনুকূল হওয়া উচিত । কারণ সাধকের জন্য শাসনের আবশ্যকতা আছে, নতুবা অজ্ঞানবশত কখনো রাজসিক, তামসিক স্ফূরণকে সাত্ত্বিক বলে মেনে নিলে সাধকের মধ্যে উচ্ছৃঙ্খলতা প্রবেশ করে তার পতন ঘটাতে পারে ।</p>
<p class="Text"><span class="char-style-override-3">সা</span>.—এখানে শাস্ত্র বলতে আপনি কী বোঝাতে চেয়েছেন ?</p>
<p class="Text"><span class="char-style-override-3">ভ</span>.—শ্রুতি, স্মৃতি, ইতিহাস, পুরাণাদি যে সব আর্ষগ্রন্থ আছে, তা সবই হল শাস্ত্র । কিন্তু এখানেও মতভেদ দেখা গেলে শ্রুতিকেই গুরুত্ব দেওয়া উচিত ; কারণ স্মৃতি, ইতিহাস, পুরাণাদির আধার হল শ্রুতি-ই ।</p>
<p class="Text"><span class="char-style-override-3">সা</span>.—সাধারণ মানুষের পক্ষে তো শ্রুতি, স্মৃতি ইত্যাদি সমস্ত শাস্ত্রের জ্ঞান লাভ করা কঠিন । এমন অবস্থায় তাদের কীসের আশ্রয় নেওয়া উচিত ?</p>
<p class="Text"><span class="char-style-override-3">ভ</span>.—তাদের শাস্ত্রজ্ঞ মহাপুরুষের আশ্রয় নেওয়া উচিত ।</p>
<p class="Text"><span class="char-style-override-3">সা</span>.—মহাপুরুষ বলে কাকে মানা উচিত ?</p>
<p class="Text"><span class="char-style-override-3">ভ</span>.—যাঁকে তুমি নিজের অন্তর থেকে সবচেয়ে শ্রেষ্ঠ বলে স্বীকার করো, তিনিই তোমার কাছে মহাপুরুষ ।</p>
<p class="Text"><span class="char-style-override-3">সা</span>.—প্রভু ! আমার স্বীকৃতি ভুল হলে তো তার দরুন আমি প্রতারিতও হতে পারি ।</p>
<p class="Text"><span class="char-style-override-3">ভ</span>.—তার জন্য কোনো চিন্তা নেই । আমার আশ্রিতজনকে আমি স্বয়ং সমস্ত প্রকারে রক্ষা করে থাকি ।</p>
<p class="Text"><span class="char-style-override-3">সা</span>.—প্রভু ! আমি কোন্ মানদণ্ড দিয়ে মহাপুরুষের বিচার করব ? মহাপুরুষের লক্ষণ কী ?</p>
<p class="Text"><span class="char-style-override-3">ভ</span>.—গীতার দ্বিতীয় অধ্যায়ের ৫৫ থেকে ৭১ শ্লোক পর্যন্ত স্থিতপ্রজ্ঞ নামে, অথবা ষষ্ঠ অধ্যায়ের ৭ থেকে ৯ শ্লোক পর্যন্ত যোগী নামে, অথবা দ্বাদশ অধ্যায়ের ১৩ থেকে ১৯ শ্লোক পর্যন্ত ভক্তের নামে, অথবা চতুর্দশ অধ্যায়ের ২২ থেকে ২৫ শ্লোক পর্যন্ত গুণাতীত নামে বর্ণিত লক্ষণ যাঁর মধ্যে আছে, তিনিই মহাপুরুষ ।</p>
<p class="Text"><span class="char-style-override-3">সা</span>.—এমন মহাপুরুষ পাওয়া তো কঠিন ; সুতরাং এই পরিস্থিতিতে কী করা উচিত ?</p>
<p class="Text"><span class="char-style-override-3">ভ</span>.— এমন অবস্থায় সকলের পক্ষে সহজ-বোধগম্য এবং সুগম সর্বশাস্ত্রময়ী গীতাকেই আশ্রয় করা উচিত, যা অর্জুনকে উদ্দেশ্য করে আমি বলেছিলাম ।</p>
<p class="Text"><span class="char-style-override-3">সা</span>.—প্রধানত গীতার কোন্ কোন্ শ্লোক অনুযায়ী সাধক নিজের গুণ এবং আচরণ গড়ে তুলবেন ?</p>
<p class="Text"><span class="char-style-override-3">ভ</span>.—এর জন্য গীতায় অনেক শ্লোক আছে । তার মধ্যে বিশেষভাবে ‘জ্ঞান’ নামে বর্ণিত ত্রয়োদশ অধ্যায়ের ৭ থেকে ১১ শ্লোক, অথবা ‘দৈবী সম্পত্তি’ নামে বর্ণিত ষোড়শ অধ্যায়ের ১ থেকে ৩ শ্লোক, অথবা ‘তপ’ নামে বর্ণিত সপ্তদশ অধ্যায়ের ১৪ থেকে ১৭ শ্লোক অনুযায়ী নিজের জীবন গঠন করা উচিত ।</p>
<p class="Text"><span class="char-style-override-3">সা</span>.—প্রভু ! আপনি বলেছেন যে আপনার সৃষ্ট বিধানে সর্বদা প্রসন্ন থাকা উচিত । দয়া করে এর তাৎপর্য বলুন ।</p>
<p class="Text"><span class="char-style-override-3">ভ</span>.—সুখ-দুঃখ, লাভ-ক্ষতি, প্রিয়-অপ্রিয় ইত্যাদির প্রাপ্তিরূপ আমার সৃষ্ট বিধানকে আমার পাঠানো পুরস্কার মেনে নিয়ে সর্বদা সন্তুষ্ট থাকা উচিত ।</p>
<p class="Text"><span class="char-style-override-3">সা</span>.—এই সব প্রাপ্ত হলে তো সর্বদা প্রসন্ন থাকা যায় না । এর কারণ কী ?</p>
<p class="Text"><span class="char-style-override-3">ভ</span>.—আমার প্রত্যেক বিধানের মধ্যে যে পূর্ণরূপে দয়া নিহিত আছে, তার তত্ত্ব এবং রহস্য সম্বন্ধে লোকে অবগত নয় ।</p>
<p class="Text"><span class="char-style-override-3">সা</span>.—স্ত্রী, পুত্র, অর্থ, গৃহ ইত্যাদি সাংসারিক সুখদায়ক পদার্থ তো মোহ এবং আসক্তির দ্বারা মানুষকে আবদ্ধ করে । তাহলে আপনি এই সব কী জন্য প্রদান করেন ? এবং এই বিধানের মধ্যে আপনার দয়ার রহস্য জানা, এর অর্থ কী ?</p>
<p class="Text"><span class="char-style-override-3">ভ</span>.—যেমন কোনো রাজা তাঁর অনুগত অধিকারীকে তাঁর কাছে শীঘ্র নিয়ে আসার জন্য মোটরগাড়ি পাঠিয়ে দেন, তেমনিই আমি পূর্বকৃত পুণ্যের ফলস্বরূপ স্ত্রী, পুত্র, অর্থ, গৃহ ইত্যাদি সাংসারিক পদার্থ অপরকে সুখ প্রদান করার জন্য এবং সদাচার, সদ্গুণের দ্বারা আমার প্রতি প্রেম বৃদ্ধি করে আমার কাছে শীঘ্র আসার জন্য প্রদান করে থাকি । এই প্রকার অনুধাবন করাই হল আমার দয়ার রহস্যকে জানা ।</p>
<p class="Text"><span class="char-style-override-3">সা</span>.—স্ত্রী, পুত্র, ধনাদি সাংসারিক পদার্থের বিনাশের মধ্যে আপনার দয়ার তত্ত্ব এবং রহস্য কী থাকতে পারে ?</p>
<p class="Text"><span class="char-style-override-3">ভ</span>.—যেমন পতঙ্গাদি প্রদীপের প্রজ্জলিত শিখা দেখে মোহ এবং আসক্তির কারণে জ্বলন্ত শিখার মধ্যে পড়ে ভস্ম হয়ে যায় এবং তাদের এই দুর্দশা দেখে কোনো দয়ালু ব্যক্তি সেই জ্বলন্ত শিখা নির্বাপিত করে দেন—যদিও এর দ্বারা সেই পতঙ্গাদি তাদের দুঃখ-কষ্ট লাঘবের কথা জানতে পারে না, তথাপি তাদের প্রতি দয়াপরবশ হয়েই সেই ব্যক্তি এরূপ করে থাকেন । ঠিক এমনিভাবেই মানুষকে ভোগ এবং আসক্তির দ্বারা আবদ্ধ করে নরকে নিক্ষেপকারী এই সমস্ত পদার্থ বিনাশ করার মধ্যেও আমার মহান দয়া নিহিত আছে বলে বোঝা উচিত ।</p>
<p class="Text"><span class="char-style-override-3">সা</span>.—আপনি মানুষকে আরোগ্য, বল এবং বুদ্ধি ইত্যাদি কীসের জন্য দিয়েছেন ?</p>
<p class="Text"><span class="char-style-override-3">ভ</span>.—সৎসঙ্গ, সেবা এবং নিরন্তর ভজন-ধ্যানের অভ্যাস দ্বারা আমার গুণ, প্রভাব, তত্ত্ব ও রহস্যকে বোঝার জন্য ।</p>
<p class="Text"><span class="char-style-override-3">সা</span>.—ব্যাধি এবং সংকট ইত্যাদিতে আপনার দয়ার দর্শন কেমন করে করব ?</p>
<p class="Text"><span class="char-style-override-3">ভ</span>.—ব্যাধি এবং সংকট ইত্যাদির ভোগ দ্বারা পূর্বকৃত পাপরূপ ঋণ থেকে মুক্তি পাওয়া যায় এবং দুঃখ অনুভব হওয়ার দরুন ভবিষ্যতে পাপ করতে অন্তরায়ের সৃষ্টি হয় । মরণভয় বজায় থাকলে শরীরের প্রতি বৈরাগ্য হয়ে আমার স্মৃতি জাগরিত হয় । অধিকন্তু, যদি ব্যাধিকে পরম তপ বুঝে সেবন করা হয় তাহলে তার দ্বারা আমার প্রাপ্তিও হতে পারে । এইপ্রকার অনুধাবন করতে পারাই হল আমার দয়া দর্শন করা ।</p>
<p class="Text"><span class="char-style-override-3">সা</span>.—মহাপুরুষের প্রাপ্তিতে দয়া প্রত্যক্ষভাবে আছে, কিন্তু তাঁদের বিয়োগের মধ্যে আপনার দয়া কেমন করে বোঝা যাবে ?</p>
<p class="Text"><span class="char-style-override-3">ভ</span>.—প্রকাশকে সরানো হলেই মানুষ প্রকাশের মহত্ত্বকে অনুধাবন করতে পারে । এইজন্য মহাপুরুষের সঙ্গে পুনরায় মিলিত হবার তীব্র ইচ্ছা উৎপন্ন করার এবং তাঁর প্রতি প্রেম বৃদ্ধি করার জন্য এবং মহাপুরুষের প্রাপ্তি যে দুর্লভ এবং মহত্ত্বপূর্ণ, এই কথাটা অনুভব করার জন্যই আমি তাঁর বিয়োগ ঘটিয়ে থাকি—এমন বোঝা উচিত ।</p>
<p class="Text"><span class="char-style-override-3">সা</span>.—কুসঙ্গের দোষ থেকে বাঁচানোর জন্য আপনি দুষ্ট দুরাচারী ব্যক্তিদের বিয়োগ ঘটিয়ে থাকেন, এর মধ্যে তো আপনার দয়া প্রত্যক্ষভাবে আছে ; কিন্তু ইচ্ছা না থাকা সত্ত্বেও আপনি তাদের সঙ্গ কেন প্রদান করেন ?</p>
<p class="Text"><span class="char-style-override-3">ভ</span>.—দুরাচারের কারণে সম্ভাবনীয় ক্ষতির দিগ্দর্শন করিয়ে দুর্গুণ এবং দুরাচারের প্রতি বৈরাগ্য উৎপন্ন করার জন্যই আমি এমন ব্যক্তিদের সঙ্গ প্রদান করি । কিন্তু মনে রাখা উচিত, যে ব্যক্তি জেনেবুঝে কুসঙ্গ করে, তাতে আমার হাত থাকে না ।</p>
<p class="Text"><span class="char-style-override-3">সা</span>.—সর্বসাধারণের সঙ্গে সংযোগ এবং বিয়োগ ঘটার মধ্যে আপনার দয়া কেমন করে প্রত্যক্ষ করব ?</p>
<p class="Text"><span class="char-style-override-3">ভ</span>.—সর্বসাধারণের প্রতি দয়া এবং প্রেমপূর্বক তাদের সেবা করার জন্য সংযোগ স্থাপন করি এবং তাদের প্রতি বৈরাগ্য উৎপন্ন করিয়ে একান্তে বাস করে নিরন্তর ভজন-ধ্যান সাধন করার জন্যই সর্বসাধারণের সঙ্গে বিয়োগ ঘটিয়ে থাকি । এরূপ অনুধাবন করাই হল আমার দয়া প্রত্যক্ষ করা ।</p>
<p class="Text"><span class="char-style-override-3">সা</span>.—নীতি-ধর্ম এবং ভজন-ধ্যানে বাধা সৃষ্টিকারী মামলা-মোকদ্দমা ইত্যাদি জটিলতার মধ্যে আপনার দয়ার অনুভব কেমন করে করব ?</p>
<p class="Text"><span class="char-style-override-3">ভ</span>.—নীতি-ধর্ম, ভজন-ধ্যান ইত্যাদিতে কাম, ক্রোধ, লোভ, মোহ, ভয় এবং দুর্বলতার কারণেই বাধার সৃষ্টি হয় । যে ব্যক্তি ন্যায়সম্মতভাবে প্রাপ্ত মোকদ্দমা ইত্যাদি ঝঞ্ঝাটকে আমার পাঠানো পুরস্কার মনে করে নীতি এবং ধর্ম ইত্যাদিতে অটল থাকে  তার মধ্যে আত্মবল বর্ধনকারী ধৈর্য, বীর্য, গাম্ভীর্য ইত্যাদি গুণের বৃদ্ধি হয় । এটি অনুধাবন করতে পারাই হল আমার দয়া অনুভব করা ।</p>
<p class="Text"><span class="char-style-override-3">সা</span>.—আপনি ভক্তের মান, দম্ভ, প্রতিষ্ঠা ইত্যাদি কেন হরণ করেন ? এর রহস্য কী ?</p>
<p class="Text"><span class="char-style-override-3">ভ</span>.—অজ্ঞানরূপ নিদ্রা থেকে সচেতন করতে এবং সাধনের প্রতিবন্ধকতা দূর করতে, অধিকন্তু দম্ভকে অপসারিত করে প্রকৃত ভক্তি বৃদ্ধির জন্য, আমি মান, দম্ভ, প্রতিষ্ঠা ইত্যাদি হরণ করে থাকি । এটিই হল রহস্য ।</p>
<p class="Text"><span class="char-style-override-3">সা</span>.—আপনার বিশেষ দয়া কী ?</p>
<p class="Text"><span class="char-style-override-3">ভ</span>.—আমার ভজন, ধ্যান, সেবা, সৎসঙ্গ, সদ্গুণ এবং সদাচার ইত্যাদির যে স্মৃতি, পাওয়ার ইচ্ছা এবং তা লাভ করা—এটিই আমার বিশেষ দয়া ।</p>
<p class="Text"><span class="char-style-override-3">সা</span>.—তাহলে তো কর্ম অনুসারে আপনার দ্বারা নিির্দষ্ট এইসব বিধানকে আপনার পাঠানো পুরস্কার বলে মেনে নিয়ে প্রতিক্ষণে মুগ্ধ হওয়া উচিত !</p>
<p class="Text"><span class="char-style-override-3">ভ</span>.—এ-কথা যথার্থ, কিন্তু লোকে বুঝতে পারে কই !</p>
<p class="Text"><span class="char-style-override-3">সা</span>.—বোঝার জন্য কী করা উচিত ?</p>
<p class="Text"><span class="char-style-override-3">ভ</span>.—গুণ এবং প্রভাবসহ অনন্যচিত্তে আমার নাম-রূপের নিরন্তর চিন্তন করতঃ আমার আদেশ অনুসারে নিষ্কামভাবে কর্মের অনুষ্ঠান করা এবং যেসকল মহাপুরুষ আমার দয়ার রহস্য জানেন, তাঁদের সঙ্গ করা ।</p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


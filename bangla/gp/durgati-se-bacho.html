
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ ॥</p>
<p class="Title-Page---Book-Name">দুর্গতি থেকে রক্ষা পাওয়া</p>
<p class="Title-Page---Book-Name-Hindi">दुर्गतिसे बचो - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরিঃ ॥</p>
<p class="Chapter-Heading" id="toc_marker-2">দুর্গতি থেকে রক্ষা পাওয়া</p>
<p class="Text">ভগবান, আচার্য, দেবতা, পিতৃপুরুষ, যক্ষ-রাক্ষস, ভূত-প্রেত প্রভৃতির উপাসনা গীতায় (বিস্তারিতভাবে বা সংক্ষেপে) ফলসহিত বর্ণিত হয়েছে । যেমন—</p>
<p class="Text">১) অর্থার্থী, আর্ত, জিজ্ঞাসু এবং জ্ঞানী (অনুরাগী)—এই চার প্রকারের ভক্ত ভগবানের ভজনা করেন অর্থাৎ তাঁর শরণাগত হন (৭ ।১৬)</p>
<p class="Text">ভগবানের ভজন-পূজনকারী ভক্ত ভগবানকে প্রাপ্ত হন—‘<span class="char-style-override-1">মদ্ভক্তা যান্তি মামপি</span>’ (৭ ।২৩)  ‘<span class="char-style-override-1">যান্তি মদ্যাজিনোপি মাম্</span>’(১) (৯ ।২৫) ।</p>
<p class="Footnotes">(১)গীতায় ভগবানের উপাসনা মুখ্যভাবে বর্ণিত হয়েছে ।  গোরক্ষপুরের গীতা প্রেস থেকে প্রকাশিত ‘গীতা-দর্পণ’ পুস্তকে ভগবানের উপাসনার বর্ণনা বিভিন্ন শিরোনামে বিস্তারিতভাবে করা হয়েছে । অতএব এখানে  উপাসনার বর্ণনা সংক্ষিপ্তভাবে করা হল ।</p>
<p class="Text">২) যিনি বাস্তবে জীবন্মুক্ত, তত্ত্বজ্ঞ ও ভগবৎপ্রেমী মহাপুরুষ, যাঁর জীবনযাত্রা শাস্ত্রনির্দেশ অনুসারে হয়, তিনিই প্রকৃত ‘আচার্য’ । এইরূপ আচাের্যর আজ্ঞা পালন করা, তাঁর সিদ্ধান্ত অনুযায়ী নিজের জীবন তৈরি করাই হল তাঁর উপাসনা (৪ ।৩৪,  ১৩ ।৭) । এইভাবে আচাের্যর উপাসনাকারী মানুষও মৃত্যুকে অতিক্রম করেন (৪ ।৩৫),  (১৩ ।২৫) ।</p>
<p class="Text">৩) যে সব ব্যক্তি কামনা-বাসনায় ডুবে থাকে এবং ভোগবিলাস ও অর্থসংগ্রহ ছাড়া আর কিছুই করার নেই বলে মনে করে, তারা ভোগসামগ্রী প্রাপ্তির আশায় বেদোক্ত সকাম-কর্ম করে থাকে (২ ।৪২-৪৩) । কর্মের সিদ্ধি বা ফল আশা করেন যেসব ব্যক্তি, তাঁরা দেবতাদের পূজা করেন, কেননা মনুষ্যলোকে কর্মজনিত সিদ্ধি অত্যন্ত শীঘ্র পাওয়া যায় (৪ ।১২) । সুখভোগের কামনায় যাদের বিবেক রুদ্ধ, তারা ভগবানকে ত্যাগ করে দেবতাদের শরণাপন্ন হয় এবং নিজ নিজ স্বভাবের বশবর্তী হয়ে কামনাপূর্তির উদ্দেশ্যে অনেক নিয়ম এবং উপায় অবলম্বন করে (৭ ।২০) । ভগবান বলেছেন, যে ভক্ত যে দেবতাকে পূজা করতে চায়, আমি সেই দেবতার প্রতি তার শ্রদ্ধা দৃঢ় করে দিই । তখন সে শ্রদ্ধাযুক্ত হয়ে সেই দেবতার পূজা করে । কিন্তু তার সেই উপাসনার ফল আমার বিধানমতোই পেয়ে থাকে (৭ ।২১-২২) । তিনটি বেদে বর্ণিত সকাম কর্মপালনকারী, সোমরস পানকারী পাপরহিত ব্যক্তি যজ্ঞ দ্বারা ইন্দ্রের পূজা করে স্বর্গপ্রাপ্তি কামনা করে (৯ ।২০) । যারা কামনা রেখে শ্রদ্ধাপূর্বক অপর দেবতার পূজা করে, বাস্তবে তারাও আমারই পূজা করে কিন্তু তাদের এই পূজা বৈধী পূজা নয় । (৯ ।২৩) ।</p>
<p class="Text">দেবতাদের পূজনকারী ব্যক্তিগণ স্বর্গলোকে গমন করে এবং সেখানে নিজ পুণ্যফল ভোগ করে পুনরায় মর্ত্যলোকে ফিরে আসে (৯ ।২০-২১) । দেবতাদের যারা পূজা করে, তারা দেবতাদের লাভ করে এবং দেবলোকে গমন করে ‘<span class="char-style-override-1">দেবান্  দেবযজঃ</span>’ (৭ ।২৩)  ‘<span class="char-style-override-1">যান্তি দেবব্রতা দেবান্</span>’ (৯ ।২৫) ।</p>
<p class="Text">৪) পূর্বপুরুষগণের ভক্তগণ পিতৃগণের পূজা করে এবং তার ফলস্বরূপ তারা পিতৃলোক প্রাপ্ত হয় অর্থাৎ পিতৃলোকে গমন করে ‘<span class="char-style-override-1">পিতৄন্ যান্তি পিতৃব্রতান্</span>’ (৯ ।২৫) । (কিন্তু যদি তারা নিষ্কামভাবে কর্তব্য মনে করে পূজাদি করে, তাহলে তারা মুক্ত হয়ে যায় ।)</p>
<p class="Text">৫) রজঃগুণ-প্রধান ব্যক্তিগণ যক্ষ এবং রাক্ষসদের পূজা করে (১৭ ।৪) এবং তার ফলস্বরূপ যক্ষ এবং রাক্ষসযোনি প্রাপ্ত হয় অর্থাৎ ঐসব যোনি লাভ করে ।(১)</p>
<p class="Footnotes">(১)গীতায় ভগবান যক্ষ-রাক্ষসদের পূজার বর্ণনা তো করেছেন ‘যক্ষরক্ষাংসি রাজসাঃ’ (১৭ ।৪) কিন্তু এই পূজা দ্বারা কী ফল হয় তা বর্ণনা করেননি । এর তাৎপর্য এই যে, যেমন দেবতাদের পূজা করলে দেবলোক লাভ হয় (৯ ।২৫), তেমনি যক্ষ-রাক্ষসদের পূজা যারা করে, তারা যক্ষ-রাক্ষসদের লোক প্রাপ্ত হয় । কারণ যক্ষ-রাক্ষসও দেবযোনি হবার ফলে দেবতাগণের অন্তর্গত  ।</p>
<p class="Text">৬) তমোগুণ-প্রধান ব্যক্তি ভূত-প্রেতাদির পূজা করে (১৭ ।৪) । যারা ভূত-প্রেতাদির পূজা করে তারা ভূত-প্রেতলোক প্রাপ্ত হয় অর্থাৎ সেইসকল যোনিতে জন্মগ্রহণ করে—‘ভূতানি যান্তি ভূতেজ্যাঃ’ (৯ ।২৫) ।(২)</p>
<p class="Footnotes">(২)সপ্তদশ অধ্যায়ের চতুর্দশ শ্লোকে ‘দেব-দ্বিজ-গুরু-প্রাজ্ঞপূজনং’ পদ দ্বারা যে দেবতা, ব্রাহ্মণ, গুরুজন এবং বিদ্বান আদি ব্যক্তির পূজার কথা বলা হয়েছে, সেটিকে এখানে বর্ণিত উপাসনার অন্তর্গত করা হয়নি । কারণ সেখানে শুধু ‘শারীরিক তপের (কেবল শরীর সম্বন্ধীয় পূজা, আপ্যায়ন, সৎকার ইত্যাদি) কথাই বলা হয়েছে, যা অনাদিকাল থেকে মুক্তিলাভের একটি উপায় । দ্বিতীয়তঃ সেই দেবতা, ব্রাহ্মণ ইত্যাদির পূজা কেবল শাস্ত্র-আজ্ঞা মনে করে কর্তব্যরূপে পালন করা হয়, নিজের ইষ্ট মনে করে নয় ।’<span class="char-style-override-2"></span></p>
<p class="Text">গীতায় নিষ্কামভাবে ব্যক্তি, দেবতা, পিতৃ, যক্ষ-রাক্ষস  ইত্যাদির সেবা ও পূজার নিষেধ করা হয়নি । উপরন্তু নিষ্কামভাবে সকলের সেবা  এবং উপকার করার অনেক মহিমাকীর্তন করা হয়েছে (৫ ।২৫,  ৬ ।৩২,  ১২ ।৪) । এর তাৎপর্য এই যে নিষ্কামভাবে এবং শাস্ত্রের বিধানমতো কেবল দেবতাদের পুষ্টির জন্য, তাঁদের উন্নতির জন্য যে কর্তব্যকর্ম, পূজা ইত্যাদি করা হয় তার দ্বারা মানুষ বদ্ধ হয় না, বরং পরমাত্মাকেই প্রাপ্ত হয় (৩ ।১১) । এইরূপই নিষ্কামভাবে এবং শাস্ত্র আজ্ঞায় কর্তব্য মনে করে পিতৃগণের তৃপ্তির উদ্দেশ্যে শ্রাদ্ধ-তর্পণ করলে, তাতেও পরমাত্মাকেই লাভ করা যায় । যক্ষ-রাক্ষস, ভূত-প্রেত ইত্যাদির উদ্ধারের জন্য, তাদের সুখ-শান্তি দানের উদ্দেশ্যে নিষ্কামভাবে, শাস্ত্রবিধিমতে তাদের নিমিত্ত গয়াতে শ্রাদ্ধ-তর্পণ, ভাগবতপাঠ, দান, ভগবৎ নামের কীর্তন, গীতা-রামায়ণ আদি পাঠ করলে তাদের উদ্ধার হয়, তারা সুখ-শান্তি পায় এবং সাধকগণের পরমাত্মপ্রাপ্তি হয় । যদি ঐসব দেবতা, পিতৃ, যক্ষ-রাক্ষস, ভূত-প্রেত ইত্যাদিকে নিজ ইষ্ট মনে করে সকামভাবে তাঁদের পূজা করা হয়, তবে তা বন্ধনের মুখ্য হেতু হয়, জন্ম-মৃত্যু ও অধোগতির কারণ হয় ।</p>
<p class="Text">‘ব্যক্তি-দেবতা-পিতৃ-যক্ষ-রক্ষঃ-ভূত-প্রেত-পশু-পক্ষী ইত্যাদি সকল প্রাণীর মধ্যে আমার প্রভুই আছেন, এই প্রাণীদের রূপেই আমার প্রভু বিরাজিত’ —এইরুপ মনে করে ভগবদ্বুদ্ধিতে নিষ্কামভাবে সকলের সেবা করলে পরমাত্মাকে পাওয়া যায় ।</p>
<p class="Text">উপরিউক্ত দুটি বাক্যের তাৎপর্য এই যে, নিজের মধ্যে সকামভাব এবং যার সেবা করা হয় তাতে ভগবদ্ৱুদ্ধি না হওয়াই জন্ম-মৃত্যু চক্রে আবর্তিত হওয়ার কারণ । যদি নিজের মধ্যে নিষ্কামভাব থাকে এবং যাঁর সেবা করা হবে, তাঁতে ভগবদ্বুদ্ধি থাকে, তাহলে সেই সেবাই পরমাত্মপ্রাপ্তি করাতে পারে ।</p>
<p class="Text">একটি বিশেষ কথা হল এই যে, ভগবানের উপাসনা সকামভাবে করলেও সেই উপাসনার দ্বারা উদ্ধার পাওয়া যায়, যদি তাঁতে অনন্যভাব থাকে । ভগবান গীতায় অর্থার্থী, আর্ত, জিজ্ঞাসু ও জ্ঞানী—এই চার প্রকার ভক্তকে উদার বা উৎকৃষ্টরূপে অভিহিত করেছেন (৭ ।১৮) । তিনি বলেছেন ‘আমাকে যারা পূজা করে তারা আমাকেই পায়’ (৭ ।২৩, ৯ ।২৫) । মানুষ যে কোনো ভাব নিয়েই ভগবানের প্রতি আকৃষ্ট হোক না কেন তাতে তার উদ্ধার হবেই ।</p>
<p class="Text">দেবতা আদির উপাসনার ফল বিনাশশীল (অনিত্য) হয় (৭ ।২৩),  কারণ দেব উপাসক ব্যক্তি পুণ্য-ফলের শক্তিতে স্বর্গাদি উচ্চলোকে গমন করে এবং পুণ্য ক্ষয় হলে পুনরায় মর্ত্যজগতে জন্ম নেয় । কিন্তু পরমাত্মার প্রাপ্তি কালাধীন অর্থাৎ কালের দ্বারা সীমাবদ্ধ নয় (৮ ।১৬) । কারণ এই জীব পরমাত্মারই অংশ (১৫ ।৭) । সুতরাং জীব যখন নিজ অংশী পরমাত্মার কৃপায় তাঁকে প্রাপ্ত হয়, তখন সে আর সেখান থেকে  ফিরে আসে না (৮ ।২১, ১৫ ।৬) । পরমাত্মার কৃপা নিত্য এবং স্বর্গাদিলোকে যাবার যে পুণ্য, তা অনিত্য ।</p>
<p class="Sub-Heading" id="toc_marker-2-1" xml:lang="en-US">জ্ঞাতব্য</p>
<p class="Text">	প্রশ্ন—<span class="char-style-override-1">ভগবান বলেছেন যে, ভূত-প্রেতাদির উপাসনাকারী পরজন্মে ভূত-প্রেতই(১) হয়ে যায় (৯ ।২৫), এরূপ কেন হয় ?</span></p>
<p class="Footnotes">(১)যে এখান থেকে চলে যায় অর্থাৎ যার মৃত্যু হয়, তাকে ‘প্রেত’ বলা হয় এবং তার মৃত্যু পরে তার উদ্দেশ্য যে ক্রিয়াকর্মাদি করা হয়, তাকে শাস্ত্রীয় ভাষায় ‘প্রেতকর্ম’ বলা হয় । যারা নিজেদের পাপ কর্মের ফলস্বরূপ ভূত এবং পিশাচ যোনিতে জন্ম নেয়, তাদেরও ‘প্রেত’ বলা হয় । অতএব এখানে পাপের ফলে যাদের নীচ যোনিতে জন্ম হয়, তাদের জন্য  ‘প্রেত’ শব্দটি ব্যবহৃত হয়েছে ।</p>
<p class="Text">	উত্তর—ভূত-প্রেতাদির উপাসনাকারীর অন্তঃকরণে ভূত-প্রেতের প্রাধান্য থাকে এবং ভূত-প্রেতই তাদের উপাস্য হয় । অতএব মৃত্যুকালে তার মনে প্রেতাদির চিন্তাই থাকে এবং সেই চিন্তা অনুসারে সে ভূত-প্রেতের যোনিই লাভ করে (৮ ।৬) ।</p>
<p class="Text">যদি কোনো মানুষ এরূপ ভাবে যে, ‘এখন আমি পাপ-ব্যভিচার-অত্যাচার যা করবার সব করে নিই, যখন মৃত্যু সময় হবে তখন ভগবানের নাম নিয়ে নেব, ভগবানকে স্মরণ করে নেব’ —এ চিন্তা একেবারেই ভুল । কারণ মানুষ সারাজীবন যেমন কর্ম করে, মনে যেমন চিন্তা পোষণ করে, অন্তিম সময়ে প্রায়শঃ সেটিই তার স্মরণে আসে । সুতরাং দুরাচারী ব্যক্তির মৃত্যুকালে নিজের দুরাচারের কথাই চিন্তায় আসবে এবং সে নিজ পাপকর্মের ফলস্বরূপ নীচ যোনিতে জন্মগ্রহণ করবে, ভূত-প্রেত হয়েই জন্ম নেবে ।</p>
<p class="Text">যদি কোনো ব্যক্তি কাশী, মথুরা, বৃন্দাবন, অযোধ্যাদি ধামে বাস করে চিন্তা করে যে, ‘তীর্থধামে বসবাস করলে এবং মৃত্যু হলে তার সদ্গতি হবে, দুর্গতি হতেই পারে না’, এই ভেবে সে পাপ, দুরাচার, ব্যভিচার, ছল-চাতুরি এবং চুরি-ডাকাতি ইত্যাদি কর্মে লিপ্ত হয়, তাহলে মৃত্যুর পর তার ভয়ংকর দুর্গতি হয় । তার মৃত্যু প্রায়শ কোনো কারণবশতঃ তীর্থস্থানের বাইরেই হয় এবং মৃত্যু পর সে ভূত-প্রেত হয় । যদি তার তীর্থধামেও মৃত্যু হয়, তথাপি পাপকর্মের জন্য সে ভূত-প্রেতই হবে ।</p>
<p class="Text">	প্রশ্ন—<span class="char-style-override-1">প্রেতযোনি যাতে না হতে হয় তার জন্য মানুষের কী করা উচিত ?</span></p>
<p class="Text">	উত্তর—এই মনুষ্য-শরীর পরমাত্মপ্রাপ্তির জন্যই সৃষ্ট হয়েছে । সুতরাং মানুষের উচিত সাংসারিক ভোগ এবং অর্থসংগ্রহের আসক্তিতে বদ্ধ না হয়ে ভগবানের শরণাগত হওয়া । এর দ্বারাই মানুষ অধোগতি এবং ভূত-প্রেত ইত্যাদির যোনি থেকে রক্ষা পেতে পারে ।</p>
<p class="Text">	প্রশ্ন—<span class="char-style-override-1">ভূত-প্রেত এবং পিতৃগণের মধ্যে পার্থক্য কী ?</span></p>
<p class="Text">	উত্তর—যদিও ভূত-প্রেত-পিশাচ-পিতৃগণ ইত্যাদি সকলকেই দেবযোনি বলে,(১) কিন্তু এতে কিছু পার্থক্য আছে । ভূত-প্রেতের দেহ বায়ুপ্রধান, অতএব সকলে এদের দেখতে পায় না । তবে এরা যদি কাউকে নিজরূপ দেখাতে চায়, তাহলে দেখাতে পারে । তাদের মলমূত্রাদি অশুদ্ধ বস্তু খেতে হয়, শুদ্ধ অন্ন-জল তারা গ্রহণ করতে পারে না । কিন্তু কেউ যদি তাদের নামে শুদ্ধ পদার্থ দেয়,  তারা তা খেতে পারে । ভূত-প্রেতাদির শরীর থেকে দুর্গন্ধ নির্গত হয় ।</p>
<p class="Footnotes para-style-override-3">(১) বিদ্যাধরাঽপ্সরোযক্ষরক্ষোগন্ধর্বকিন্নরাঃ ।</p>
<p class="Footnotes para-style-override-3">পিশাচো গুহ্যকঃ সিদ্ধো ভূতোঽমী দেবযোনয়ঃ ॥</p>
<p class="Footnotes-Right">(অমরকোষ ১ ।১ ।১১)</p>
<p class="Text">পূর্বপুরুষ পিতৃগণকে ভূত-প্রেতের থেকে উচ্চাবস্থার বলে মনে করা হয় । তাঁরা প্রায়ই নিজ আত্মীয়গণের সঙ্গে সম্পর্ক রাখেন এবং তাদের রক্ষা করেন ও সহায়ক হন । আত্মীয়-কুটুম্বদের ব্যবসা, চাকরি ইত্যাদিতে সৎ-পরামর্শ দিয়ে রক্ষা করেন । যদি গৃহস্থগণ সম্পত্তি ভাগ করতে চান, তবে তা ভাগ করে দেন ইত্যাদি ।</p>
<p class="Text">পূর্বপুরুষগণ গোদুগ্ধে তৈরি গরম গরম পায়েস খেতে ভালোবাসেন এবং গঙ্গাজলের মতো শীতল জল পান করেন, শুদ্ধ জিনিস  গ্রহণ করেন । কেউ কেউ আবার গৃহস্থদের দুঃখ দেন, জ্বালাতনও করেন । আসলে এ সবই যার যার স্বভাবের পার্থক্য অনুযায়ী হয় ।</p>
<p class="Text">মানুষের মধ্যে যেমন চতুর্বর্ণ, উচ্চ-নীচ এবং স্বভাব ইত্যাদির ভেদাভেদ থাকে, তেমনি পূর্বপুরুষগণ,  ভূত-প্রেত, পিশাচ  ইত্যাদিতেও বর্ণ, জাতি এইসবের ভেদাভেদ থাকে ।</p>
<p class="Text">প্রশ্ন—<span class="char-style-override-1">কারা মৃত্যু পর ভূত-প্রেত হয় ?</span></p>
<p class="Text">উত্তর—যে মানুষের খাওয়া-দাওয়া অশুদ্ধ, যার আচরণ মন্দ, যে দুর্গুণ-দুরাচারে লিপ্ত, যার স্বভাব হল অপরকে দুঃখ দেওয়া, যে কেবল নিজের জেদ বজায় রাখে, এই প্রকার ব্যক্তি মৃত্যু পর ক্রূর স্বভাববিশিষ্ট ভূত-প্রেত হয় । সে যার মধ্যে প্রবেশ করে, তাকে প্রভূত দুঃখ দেয় এবং মন্ত্রাদির দ্বারাও তাকে সহজে অপসারণ করা যায় না ।</p>
<p class="Text">যে মানুষের স্বভাব সৌম্য, যিনি অপরকে দুঃখ দিতে চান না কিন্তু সাংসারিক বস্তু, স্ত্রী, পুত্র, অর্থ, সম্পত্তিতে আসক্ত ও মমতাসম্পন্ন, সেই ব্যক্তি মৃত্যু পর সৌম্য স্বভাববিশিষ্ট প্রেত হন । তিনি যদি কারো শরীরে প্রবিষ্ট হন, তাহলে তাকে দুঃখ দেন না এবং তাকে নিজ গতি সম্বন্ধে অবহিত করেন ।</p>
<p class="Text">যার বিদ্যা ইত্যাদি সম্বন্ধে অনেক অহংকার ও অভিমান আছে এবং সেইজন্য সে অন্য ব্যক্তিকে হেয় মনে করে ও অপমান করে, অবজ্ঞা করে, অপরকে বুঝতে চায় না, এই রকম ব্যক্তি মৃত্যুর পর ব্রহ্মদৈত্য বা জিন হয় । সে যদি কারো মধ্যে প্রবেশ করে বা ভর করে, তাহলে নিজের ইচ্ছা ছাড়া তাকে ত্যাগ করে না । এর ওপর কোনো তন্ত্র-মন্ত্রের প্রভাব খাটে না । অপর কেউ তার ওপর মন্ত্র প্রয়োগ করতে গেলে সে স্বয়ং সেই মন্ত্র বলে দেয় ।</p>
<p class="Text">একটি সত্য ঘটনা বলছি । দক্ষিণে মোরোজী পন্ত নামে এক মস্ত বড় বিদ্বান ছিলেন । তাঁর বিদ্যার খুব অহংকার ছিল । তিনি কাউকে নিজের সমান বিদ্বান মনে করতেন না এবং সকলকেই হেয় করতেন । একদিন দুপুরবেলা তিনি স্নান করার জন্য নদীতে যাচ্ছিলেন, রাস্তার ধারে গাছের ওপর দুটি ব্রহ্মদৈত্য বসেছিল । তারা নিজেদের মধ্যে কথাবার্তা বলছিল । একজন ব্রহ্মদৈত্য বলল, ‘আমরা দুজন তো এই গাছের দুটি ডালে বসে আছি, তৃতীয় ডালটি খালি রয়েছে, এখানে বসার জন্য কে আসবে ?’ অপর ব্রহ্মদৈত্য উত্তর দিল, ‘ওই যে ব্যক্তিটি নীচ দিয়ে যাচ্ছে সে এসে ওখানে বসবে, কেননা ওর নিজের বিদ্যাবত্তার দারুণ অভিমান’ । এদের দুজনের আলোচনা মোরোজী পন্ত শুনতে পেয়ে থেমে গেলেন আর ভাবতে লাগলেন, আরে ! বিদ্যার অভিমানের জন্য আমাকে ব্রহ্মদৈত্য হতে হবে, প্রেতযোনিতে যেতে হবে ? নিজের দুর্গতির কথা ভেবে তিনি অত্যন্ত ঘাবড়ে গেলেন এবং মনে মনে সন্ত জ্ঞানেশ্বরের শরণাগত হয়ে বললেন,—‘আমি আপনার শরণাগত, আপনি ছাড়া আমাকে এই দুর্গতি থেকে রক্ষা করার কেউ নেই’ । এইরূপ চিন্তা-ভাবনা করে তিনি সেখান থেকে সোজা আলন্দীর উদ্দেশে রওনা হলেন, যেখানে সন্ত জ্ঞানেশ্বর জীবন্ত সমাধিস্থ হয়েছেন । মোরোজী সারাজীবন সেখানেই থেকে গেলেন, নিজের বাড়িতে আর ফিরলেন না । সন্তের শরণাগত হওয়ায় তাঁর বিদ্যার অভিমান চলে গেল এবং তিনি নিজেও একজন সন্ত হলেন ।</p>
<p class="Text">যে স্ত্রীলোক পরপুরুষকে চিন্তা করে তথা যার পুরুষদের উপর খুব বেশি আসক্তি থাকে, সে মৃত্যু পর ‘ডাইনি’ হয় । ভূত-প্রেতাদির মধ্যে প্রায়শঃ এই নিয়ম দেখা যায় যে, পুরুষ ভূত-প্রেত পুরুষদের ওপরই চড়াও হয় এবং স্ত্রী ভূত-প্রেত স্ত্রীলোকদিগের ওপর চড়াও হয়  কিন্তু ডাইনি কেবল পুরুষদেরই ধরে । ডাইনি দু’প্রকারের হয়—একপ্রকার হচ্ছে, যারা পুরুষদের শোষণ করে অর্থাৎ তাদের রক্ত চুষে খায়, যাতে তাদের শক্তি ক্ষীণ হয়ে যায় । অন্য প্রকারের ডাইনি পুরুষদের পোষণ করে, সুখ-আরাম দেয় । এই দু’প্রকারের ডাইনিই পুরুষদের নিজের বশে রাখে ।</p>
<p class="Text">এক পুলিশ ছিল । সে রাত্রিবেলা কোনো এক স্থান থেকে ফিরছিল । পথিমধ্যে জোৎস্নালোকে এক গাছের নীচে সে একটি সুন্দরী মেয়েকে দেখে । সে ঐ মেয়েটির সঙ্গে কথাবার্তা বলায় সেই মেয়েটি বলল, ‘আমি তোমার সঙ্গে যাব ?’ পুলিশটি বলল, ‘আচ্ছা, এসো ।’ মেয়েটি আসলে ছিল এক  ডাইনি, সে পুলিশের পিছন পিছন এল । তারপর থেকে সে রোজ রাত্রে পুলিশটির কাছে আসত, তার সঙ্গে শুত, তার সঙ্গ করত এবং সকালবেলায় চলে যেত । এইভাবে সে পুলিশটিকে শোষণ করতে লাগল । এক রাত্রে দুজনে শুয়ে আছে, কিন্তু ঘরের আলোটা জ্বলছে, তখন পুলিশ মেয়েটিকে বলল, ‘আলোটা নিভিয়ে দাও’ । মেয়েটি শুয়ে শুয়ে নিজের হাত লম্বা করে আলো নিভিয়ে দিল । পুলিশটি এবার বুঝতে পারল যে, এ কোনো সাধারণ মেয়ে নয়, এ এক ডাইনি । সে খুব ভয় পেয়ে গেল । ডাইনি তাকে ভয় দেখাল যে, ‘তুমি যদি কাউকে আমার সম্পর্কে বল, তাহলে আমি তোমাকে মেরে ফেলব ।’ এইভাবে সে প্রতি রাতে আসত এবং সকালে চলে যেত । পুলিশটির শরীর দিন দিন শুকিয়ে যেতে লাগল । সকলে তাকে জিজ্ঞাসা করতে লাগল, ‘ভাই, তুমি এত শুকিয়ে যাচ্ছ কেন ? কী হয়েছে, আমাদের বলো তো ।’ কিন্তু ডাইনির ভয়ে সে কাউকে কিছু বলত না । একদিন সে দোকান থেকে ওষুধ আনতে গেছে । দোকানদার ওষুধের প্যাকেট করে দিয়েছে, পুলিশটি সেটি পকেটে করে ঘরে নিয়ে এসেছে । রাত্রে ডাইনি এসে দূর থেকে দাঁড়িয়ে বলতে লাগল, ‘তোমার পকেটে যে পুরিয়াটি আছে সেটি ফেলে দাও ।’ পুলিশটির সন্দেহ হল যে, ‘নিশ্চয়ই এই পুরিয়ার এমন কিছু বিশেষত্ব আছে যার ফলে ডাইনিটি আমার কাছে আসতে পারছে না ।’ পুলিশ ডাইনিকে বলল, ‘আমি পুরিয়া ফেলব না ।’ ডাইনি অনেক করে বলল কিন্তু পুলিশটি তার কথা শুনল না । যখন তাকে দিয়ে কিছুতেই সেই পুরিয়া ফেলানো গেল না, তখন ডাইনি চলে গেল । পুলিশটি পকেট থেকে ওষুধের প্যাকেট বার করে দেখল যে সেটি গীতার ছেঁড়া পাতায় বাঁধা । এইরকম গীতার প্রভাব দেখে সে সবসময় নিজের পকেটে গীতা রাখতে লাগল । ডাইনিটি আর কখনও তার কাছে আসেনি ।</p>
<p class="Text">যে ব্যক্তি মন্দিরে থাকে, গীতা, রামায়ণ, ভাগবত ইত্যাদি পাঠ করে, ভগবানের আরতি, স্তুতি, প্রার্থনা করে, ভগবৎ-নাম জপ করে এবং এরই সঙ্গে লোককে ঠকায়, ভগবানের ভোগ-সামগ্রী, বস্ত্রাদি চুরি করে, ঠাকুরকে পয়সা উপার্জনের উপায় হিসাবে নেয়, এইসব ব্যক্তি মৃত্যুর পর ভগবৎ-অপরাধের জন্য ভূত-প্রেত হতে পারে । কিন্তু সে যদি কোনো ব্যক্তির শরীরে প্রবেশ করে, তাহলে তাকে দুঃখ দেয় না । পূর্বজন্মে কৃত ভগবৎ-পূজা, আরতি, স্তুতি-প্রার্থনা ইত্যাদি তার স্বভাবে থাকার জন্য সে ভগবৎ-নাম জপ করে, হাতে ‘গোমুখী, কমণ্ডলু রাখে’ মন্দিরে যায়, পরিক্রমা করে এবং ভগবানের স্তুতি-প্রার্থনাও করে । কোনো মানুষের শরীরে প্রবিষ্ট না হয়ে এরা ভগবানের স্তুতি-প্রার্থনা করতে পারে না । বৃন্দাবনে বাঁকে বিহারীর মন্দিরে একটি ছোট বালক আসত । সে সংস্কৃত ভাষা জানত না, কিন্তু বিহারীজীর সামনে দাঁড়িয়ে সে সংস্কৃতে জোরে জোরে ভগবানের স্ত্রোত্র পাঠ করত । পাঠ করার সময় তার আওয়াজ  বালকের মতো শোনাত না, বড়ো মানুষের কণ্ঠস্বর বলে মনে হত । কারণ তার মধ্যে সেই সময় এক প্রেত প্রবিষ্ট হত এবং সেই ভগবানের স্তুতি করত, কিন্তু সে কখনো বালকটিকে কষ্ট দিত না । ভগবৎ-অপরাধের ফল ভোগ করার পর ভগবৎকৃপায় এরূপ ভূত-প্রেতের সদ্গতি হয়ে প্রেতযোনি থেকে মুক্তি  হয় ।</p>
<p class="Text">মানুষের মধ্যে যারা অত্যন্ত বেশি পাপী, দুর্গুণ-দুরাচারী, হিংসাত্মক কার্যকারী, তারা যেমন ভগবানের কথা, কীর্তন, সৎসঙ্গ ইত্যাদিতে থাকতে পারে না, সেখান থেকে উঠে চলে যায়, এইরূপ ভয়ংকর পাপের জন্য যারা ভূত-প্রেত প্রভৃতি নীচ যোনিতে যায়, তারা ভগবৎ-নাম জপ, কথা-কীর্তন এবং সৎসঙ্গ ইত্যাদির সংস্পর্শে আসতে পারে না । যেসব ব্যক্তি ভগবৎ-নাম, কথা-কীর্তন, সৎসঙ্গ ইত্যাদির বিরোধিতা করে, নিন্দা-অপমান করে, তারা ভূত-প্রেত যোনি প্রাপ্ত হয় এবং কথা-কীর্তন, সৎসঙ্গ ইত্যাদির কাছে আসতে পারে না । যদি কথা-কীর্তন ইত্যাদির কাছে এসে পড়ে তো তাদের গায়ে জ্বালা ধরে ।</p>
<p class="Text">পূজারীর মনে যদি সাংসারিক বস্তুর ওপর কোনো লোভ না থাকে, বিগ্রহের ওপর যদি শ্রদ্ধা থাকে, ঠাকুরে অর্পিত জিনিসে প্রসাদ-বুদ্ধি থাকে, ভগবানে নিবেদিত বস্তু প্রসাদরূপে পেয়ে ভক্তিতে গদ্গদ হয়ে নিজেকে ভাগ্যবান বলে মনে করে, ‘আমি কী সৌভাগ্যবান ! ভগবানে অর্পিত বস্তু প্রসাদরূপে পেয়েছি’—এইরূপ সব জিনিসে ভগবানের সংস্পর্শের জন্য মহত্ত্ব যে দেখে, সে ভগবানে অর্পিত বস্তু প্রসাদ হিসাবে গ্রহণ করলে তার ভগবৎ-অপরাধ হয় না, তার অন্তঃকরণ ভগবানের মহত্ত্বে ভরপুর থাকায় সে ভূত-প্রেত হতেই পারে না । কিন্তু যার হৃদয়ে বস্তুর ওপর লোভ, কামনা, মমতা, বাসনা ইত্যাদি আছে, সে তীর্থস্থান, মন্দির—যে কোনো স্থানে থাকুক না কেন মৃত্যুর পর কামনাদির জন্য সে ভূত ও প্রেত হয়ে থাকে । তারা ভগবানের পূজা-আরতি ইত্যাদি ক্রিয়ারূপে করার জন্য ধর্মস্থানেই থেকে যায় । এইভাবে ভূত-প্রেত যোনিতে জন্ম হওয়ায় তারা ভগবদ্-অপরাধের ফল পেয়ে যায় এবং ভগবত্-সম্বন্ধীয় ক্রিয়ার ফলও তীর্থস্থানাদিতে থাকায় পেয়ে যায় ।</p>
<p class="Text">প্রশ্ন—<span class="char-style-override-1">যে ব্যক্তি ভগবদ্নাম জপ, স্বাধ্যায় ইত্যাদি করে, সে কি মৃত্যুর পর ভূত-প্রেত হতে পারে ?</span></p>
<p class="Text">উত্তর—এইরূপ মানুষ সাধারণতঃ ভূত-প্রেত হয় না । কিন্তু নাম-জপে রুচির চাইতে যার সাংসারিক বিষয়াদি, নিজের সেবকদের এবং নিজের পছন্দ অনুযায়ী চলার লোকেদের ওপর বেশি মমতা বা আসক্তি হয় এবং মৃত্যুকালে সাধনে স্থিত না হয়ে সাংসারিক বিষয় এবং সেবাকারীর কথা মনে করে, সেই ব্যক্তি মৃত্যু পর ভূত-প্রেত হতে পারে । এরূপ ভূত-প্রেত কাউকে দুঃখ দেয় না বা কাউকে বিরক্ত করে না ।</p>
<p class="Text">কর্মের গতি বড়ই দুর্জ্ঞেয়—‘<span class="char-style-override-1">গহনা কর্মণো গতিঃ</span>’ (৪ ।১৭) । অতএব পাপ-পুণ্য, ভাব ইত্যাদির তারতম্যের ফলেও ভূত-প্রেতাদির যোনিতে জন্ম হতে পারে । ভগবান স্বয়ং বলেছেন যে কর্ম এবং অকর্ম কী—এই বিষয়ে বড় বড় পণ্ডিতেরাও দ্বিধাগ্রস্ত হয়ে যান, অর্থাৎ প্রকৃত তত্ত্ব বুঝতে পারেন না (৪ ।১৬) ।</p>
<p class="Text">প্রশ্ন—<span class="char-style-override-1">দুর্ঘটনাতে মৃত ব্যক্তি বা আত্মহত্যাকারী ব্যক্তি প্রায়ই ভূত-প্রেত কেন হয় ?</span></p>
<p class="Text">উত্তর—অসুখ হলে ‘আমি মারা যাব’—এইরূপ আশঙ্কা বা হুঁশ থাকে অতএব অসুস্থ ব্যক্তি সংসার থেকে বিমুক্ত হয়ে ভগবানের প্রতি আকৃষ্ট হতে পারে । কিন্তু দুর্ঘটনার সময় মনে কিছু না কিছু মনোবাসনা, চিন্তা থাকে যেটি নিয়ে মানুষ হঠাৎ মারা যায় । যদি সেই সময়ে মনে কোনো খারাপ ভাবনা থাকে, ভগবানের ভাবনা না থাকে, তাহলে ভূত-প্রেত হতে হয় । আক্রান্ত হলে আক্রমণকারীর প্রতি প্রতিহিংসার মনোভাব থাকায় সেই চিন্তা হতে থাকে, সেইজন্যও এসব ক্ষেত্রে মৃত ব্যক্তি ভূত-প্রেত হয়  । কিন্তু যে ব্যক্তি সংসার-বিমুখ হয়ে পারমার্থিক পথে চলে, সে এই সকল কারণে মারা গেলেও ভূত-প্রেত হয় না । তাৎপর্য এই যে অন্তরে সাংসারিক অনুরাগ, আসক্তি, কামনা, মমতা আদি থাকলেই মানুষ অধোগতি হয় । যার অন্তরে সংসারের প্রতি অনুরাগ, আসক্তি ইত্যাদি নেই, সে যে-কোনো দেশে, যে কোনো স্থানে, যে কোনো সময়ে শরীর ত্যাগ করুক না কেন, ভূত-প্রেত হবে না, কারণ ভূত-প্রেত যোনিতে জন্মাবার মতো নীচ মনোবৃত্তি তার অন্তঃকরণে থাকে না ।</p>
<p class="Text">যে ব্যক্তি ক্রোধান্বিত হয়ে বা কোনো কথায় দুঃখ পেয়ে আত্মহত্যা করে, সে দুর্গতি প্রাপ্ত হয় অর্থাৎ ভূত-প্রেত-পিশাচ হয়ে থাকে । আত্মহত্যা করা মহাপাপ । কারণ ভগবৎপ্রাপ্তির জন্যই এই শরীরের সৃষ্টি, অতএব ভগবৎপ্রাপ্তি না করে নিজের হাতে শরীরকে নষ্ট করা ভয়ানক পাপ, ভয়ংকর অপরাধ এবং অতীব দুরাচার । দুরাচারীর সদ্গতি হওয়া কঠিন । সুতরাং কখনো আত্মহত্যার চিন্তা মনে আনা উচিত নয় ।</p>
<p class="Text">মানুষের যখন কোনো বড় বিপদ আসে, ভয়ংকর কোনো অসুখ হয়, তখন সে ভাবতে থাকে যে, ‘আমি যদি মরে যাই তাহলে সব কষ্ট দূর হবে’ । কিন্তু বাস্তবে আত্মহত্যা করলে কর্মের ভোগ বা কষ্ট সমাপ্ত হয় না, কোনো না কোনো যোনিতে জন্ম নিয়ে তাকে সেটি ভুগতেই হয় । আত্মহত্যার দ্বারা সে আর একটি নতুন পাপ কাজ করে, যার ফলে তাকে নীচ যোনিতে জন্ম নিতে হয়, ভূত-প্রেত হতে হয় এবং হাজার হাজার বছর ধরে দুঃখ পেতে হয় ।</p>
<p class="Text">প্রশ্ন—<span class="char-style-override-1">ভূত-প্রেত কোথায় থাকে ?</span></p>
<p class="Text">উত্তর—এরা প্রায়শঃ শ্মশানে এবং শ্মশানের বৃক্ষগুলিতে থাকে । পুকুর বা দীঘির পাড়ে বসবাস করে, দীঘির জল এরা খেতে না পারলেও, জলের ঠাণ্ডা হাওয়া এদের ভালো লাগে এবং তাতে এরা সুখ পায় । অশ্বত্থ গাছের স্বভাব হল সকলকে আশ্রয় দেওয়া, তাই এর ছায়াতেও তারা  থাকে । কেউ তাদের নামে ঘর করে দিলে এরা তার মধ্যে থাকে । বাড়ি অনেকদিন খালি পড়ে থাকলেও ভূত-প্রেত সেখানে বসবাস করতে আরম্ভ করে ।</p>
<p class="Text">প্রশ্ন—<span class="char-style-override-1">ভূত-প্রেতের ভর হওয়া মানুষের শরীরে তারা কোন্ দ্বার দিয়ে প্রবেশ করে ?</span></p>
<p class="Text">উত্তর—ভূত-প্রেতের শরীর বায়ু-প্রধান, অতএব এরা যে কোনো দ্বার দিয়েই মানুষের শরীরে প্রবেশ করতে পারে । এরা চোখ-কান-ত্বক ইত্যাদি যে কোনো ইন্দ্রিয় দিয়েই শরীরে প্রবেশ করতে পারে । তবে এরা বেশির ভাগ অশুচি দ্বার অর্থাৎ মলমূত্রের স্থান অথবা নিঃশ্বাস দ্বারা প্রবেশ করে ।</p>
<p class="Text">প্রশ্ন—<span class="char-style-override-1">শরীরে প্রবেশ করে এরা কোথায় থাকে ?</span></p>
<p class="Text">উত্তর—এরা শরীরে প্রবেশ করে অহংবৃত্তি অর্থাৎ অন্তঃকরণে থাকে । ‘অহং’ দুই প্রকারের হয়— ১) অহংভাব  এবং ২) অহংবৃত্তি । অহংভাব জীবাত্মায় থাকে এবং অহংবৃত্তি থাকে অন্তঃকরণে । ভূত-প্রেত নিঃশ্বাস দ্বারা মানুষের শরীরে প্রবেশ করে অহংবৃত্তিকে আশ্রয় করে ইন্দ্রিয়ের স্থানগুলিকে কাজে লাগায় ।</p>
<p class="Text">প্রশ্ন—<span class="char-style-override-1">শরীরে একের অধিক ভূত-প্রেত কি থাকতে পারে ?</span></p>
<p class="Text">উত্তর—হ্যঁা, থাকতে পারে । কোনো কোনো ব্যক্তির শরীরে একাধিক ভূত-প্রেত ঢুকে পড়ে । যখন তারা ঐ ব্যক্তির মুখ দিয়ে কথা বলে, তখন সবার পৃথক পৃথক আওয়াজ শোনা যায় ।</p>
<p class="Text">প্রশ্ন—<span class="char-style-override-1">মনুষ্য শরীরে প্রবেশ করে এরা কি সবসময় সেই শরীরেই বসবাস করে ?</span></p>
<p class="Text">উত্তর—এরা প্রায়শঃই আসা-যাওয়া করে । ভূত-প্রেত ব্যক্তিটির কাছাকাছিই থাকে আবার হাওয়া-নির্ভর হওয়ায় কখনো কখনো দূরেও চলে যায় । কোনো কোনো ভূত আবার সেই ব্যক্তির মধ্যেই সবসময় থাকে । </p>
<p class="Text">ভূত-প্রেত যে কোনো ব্যক্তিকে দুঃখ দিতে বা যে কোনো শরীরে প্রবেশ করার ব্যাপারে স্বাধীন নয় । এরা নিজেদের ইচ্ছানুযায়ী কাজ করতে পারে না । এরা যার অধীনে থাকে তার আদেশানুযায়ীই কাজ করে অর্থাৎ শাসকের ইচ্ছানুসারেই এরা কারো শরীরে প্রবিষ্ট হয় এবং কাউকে দুঃখ দেয় । যদি শাসক আদেশ না দেয় তাহলে কোনো সময়েই এরা কারো শরীরে প্রবেশ করতে পারে না । যেমন, সুকর্মের ফলে যদি কেউ স্বর্গলোকে যায় এবং সে যদি মৃত্যুলোকের কারও সঙ্গে সম্পর্ক করতে চায় তাহলে তাকে সেই (স্বর্গ)লোকের শাসকের আজ্ঞানুসারেই তা করতে হয় । স্বাধীনভাবে সে মৃত্যুলোকে কারো সাথে বাক্যালাপও করতে পারে না । এইরূপ ভূত-প্রেতলোকেও শাসক থাকে, যার আদেশানুযায়ী ভূত-প্রেত সব কাজ করে ।</p>
<p class="Text">যেমন নরকে ফুটন্ত তেলে জীবকে ফেলে দেওয়া হয়, তাদের শরীর টুকরো টুকরো করে দেওয়া হয়, তবুও যে পাপ কাজের জন্য এরা নরকগামী হয়েছে সেই কর্মভোগ সমাপ্ত না হওয়া পর্যন্ত এই প্রাণীরা মরে না । তেমনি মানুষের কোনো কুকর্ম ভোগের সময় এলে তাদের মধ্যে ভূত-প্রেত প্রবিষ্ট হয় । যতক্ষণ কর্মভোগ বাকি থাকে, ততক্ষণ যতই কিছু করা হোক, মন্ত্র-যন্ত্র ইত্যাদি প্রয়োগ করা হোক, ভূত-প্রেত ছাড়ে না । যখন কর্মভোগ শেষ হয়, তখন এরা নিজে থেকেই চলে যায় । তাৎপর্য এই যে, যার প্রারব্ধে দুঃখ ভোগ আছে, তার মধ্যেই ভূত-প্রেত প্রবেশ করে, তাকে দুঃখ দেয় ।</p>
<p class="Text">এমন দেখা যায়, পূর্বপুরুষ কেউ মারা গেলে, আত্মীয়দের মধ্যে কোনো এক বিশেষ ব্যক্তির শরীরেই সে প্রবেশ করে, সবার মধ্যে নয় । এর থেকে জানা যায় যে, যার সাথে তার দায়বদ্ধতা থাকে, তার মধ্যেই পিতৃপুরুষের প্রেত প্রবেশ করে । এইরূপ ভূত-প্রেত তার মধ্যেই ভর করে যার সাথে তার দায়বদ্ধতা থাকে । </p>
<p class="Text">মানুষের আয়ু থাকলে ভূত-প্রেত কখনও তাকে মারতে পারে না । তার আয়ু শেষ হলে তবেই তাকে মারতে পারে । এই বিষয়ে আমি একটি ঘটনা শুনেছি । প্রায় একশো বছর আগেকার রাজস্থানের একটি ঘটনা । কিছু মুসলমান কসাইখানায় কিছু গোরু নিয়ে যাচ্ছিল । সেখানকার রাজা খবর পেয়ে নিজের সৈন্যদের পাঠালেন । সৈন্যরা মুসলমানদের মেরে গোরুগুলি ছাড়িয়ে নিল । এদের মধ্যে একটি মুসলমান মরার পর জিন হল এবং রাজার পিছনে লাগল । রাজা অনেক চেষ্টা করলেন, কিন্তু সে ছাড়ল না । জিন বলতে লাগল, ‘আমি একটি লোকের জীবন নিয়ে তবে যাব’ । অবশেষে এক রাজপুত বলল যে, ‘আমি নিজেকে বলি দিতে প্রস্তুত’ । জিন রাজাকে ছেড়ে দিল এবং তখনই সেই রাজপুতকে মেরে ফেলল । রাজপুতের উইল অনুযায়ী শ্মশানে নিয়ে যাওয়ার আগে তার মৃতদেহটি তার গুরুর কাছে নিয়ে যাওয়া হল । যখন লোকেরা রাজপুতের দেহটি গুরুর চারপাশে পরিক্রমা করে দাহকার্য করার জন্য নিয়ে যেতে উদ্যত হল তখন গুরুর কাছে উপবিষ্ট এক সাধু গুরুকে বললেন, ‘শব কিছু না পেয়ে চলে যাচ্ছে, একে কিছু দেওয়া উচিত ।’ গুরু বললেন, ‘কিছু করা সম্ভব নয়, এর আয়ু শেষ হয়ে গেছে ।’ তবুও বিবেচনা করে দু’জনে নিজেদের আয়ু থেকে বারো বছর আয়ু দিয়ে রাজপুতকে জীবিত করলেন । এর তাৎপর্য এই যে রাজার আয়ু পুরো হয়নি, তাই জিন রাজাকে মারতে পারেনি, কিন্তু রাজপুতের আয়ু শেষ হয়ে গিয়েছিল তাই জিন তাকে মেরেছিল ।</p>
<p class="Text">প্রশ্ন—<span class="char-style-override-1">মৃগীরোগী এবং ভূত-আবিষ্ট ব্যক্তির মধ্যে প্রায়শঃ একই ধরনের লক্ষণ দেখা যায়, তাদের চেনার উপায় কী ?</span></p>
<p class="Text">উত্তর—মৃগীরোগীর প্রায়ই মূর্ছা হয় কিন্তু ভূতে ধরা লোক মূর্ছা যায় না । তারা কিছু না কিছু বলতেই থাকে । মৃগীরোগীর দেহে একটি জীবাত্মাই থাকে, কিন্তু ভূতে ধরা শরীরে জীবাত্মার সঙ্গে প্রেতাত্মাও থাকে, এবং আবিষ্ট ব্যক্তিটিকে নানাপ্রকারে দুঃখ দেয়, জ্বালাতন করে । মৃগীরোগগ্রস্ত ব্যক্তি ওষুধ খেলে ঠিক হয়ে যায়, কিন্তু ভূতগ্রস্ত ব্যক্তি ওষুধে ঠিক হয় না ।</p>
<p class="Text">প্রশ্ন—<span class="char-style-override-1">যে সব তান্ত্রিক ভূত-প্রেতের বাধা দূর করে, মৃত্যুর পর তাদের কী গতি হয় ?</span></p>
<p class="Text">উত্তর—ভূত-প্রেতের বাধা দূরকারী তান্ত্রিকেরা মৃত্যু পর প্রায়শই ভূত-প্রেত হয়ে জন্মায় তার অনেক কারণ থাকে, যেমন— </p>
<p class="Text">১) ভূত-প্রেত দূরকারী যে সমস্ত তান্ত্রিক, তাদের পদ্ধতি প্রায়ই মলিন হয় । তাদের খাওয়া-দাওয়া এবং চিন্তাও মলিন হয় । এই মলিনতার কারণেই তারা দুর্গতিগ্রস্ত হয় অর্থাৎ মৃত্যুর পর প্রেতযোনি প্রাপ্ত হয় ।</p>
<p class="Text">২) ভূত-প্রেত কারো শরীরে প্রবেশ করলে, সেখানে সে সুখ পায়, খাওয়া-দাওয়ার জন্য ভালো জিনিস পায়, সেইজন্য সে সেখান থেকে যেতে চায় না । কিন্তু তান্ত্রিকেরা জোর করে সেখান থেকে তাদের দূর করে সুরার বোতলে ভরে মাটিতে পুঁতে ফেলে অথবা কোনো গাছের মধ্যে মন্ত্র দ্বারা প্রবিষ্ট করিয়ে দেয়, সেখানে এরা বহু বছর ক্ষুধা-তৃষ্ণায় ভীষণ কষ্ট পায় । তাদের এরূপ দুঃখ দেওয়া খুব অন্যায় কাজ । কাউকে দুঃখ দেওয়াই পাপ । তাই এই পাপের ফলস্বরূপ এই সব তান্ত্রিকেরা মৃত্যুর পর প্রেতযোনি প্রাপ্ত হয় ।</p>
<p class="Text">৩) যারা ভূত-প্রেতের বাধা দূর করে—সেইসব তান্ত্রিকদের প্রায়শই অপরের হিতসাধনের মনোভাব থাকে না । তারা শুধুমাত্র টাকা-পয়সার জন্যই এই কাজ করে । তারা প্রতারণা এবং চালাকিও করে । সেইজন্য মৃত্যুর পরে তাদের ভূত-প্রেতের যোনিতে যেতে হয় ।</p>
<p class="Text">যদি তান্ত্রিকদের মনে নিঃস্বার্থভাবে সকলের মঙ্গল করার, উপকার করার চিন্তা থাকে অর্থাৎ যাকে ভূত-প্রেতে ভর করেছে, তাকে মুক্ত করার এবং ভূত-প্রেতকে দেহ থেকে বাইরে এনে গয়াশ্রাদ্ধ ইত্যাদির দ্বারা সদ্গতি করার চিন্তা থাকে, চেষ্টা থাকে, তাহলে এমন তান্ত্রিকের প্রেতযোনিতে জন্ম হয় না । যার মনে সকলের জন্য মঙ্গলচিন্তা থাকে তার কখনও দুর্গতি হতে পারে না । ভগবান বলেছেন, ‘যে ব্যক্তি সমস্ত প্রাণীর হিতে রত থাকে, সে আমাকেই প্রাপ্ত হয়’—<span class="char-style-override-1">‘তে প্রাপ্নুবন্তি মামেব সর্বভূতহিতে রতাঃ</span>’ (১২ ।৪) ।</p>
<p class="Text">প্রশ্ন—<span class="char-style-override-1">ভূত-প্রেতেদের বোতলে বন্ধ হওয়া বা মন্ত্র দ্বারা পেরেকের সাহায্যে বৃক্ষে বন্দী হওয়া ইত্যাদি কি নিজেদের কর্মের জন্য, না যারা এই কাজ করে, তারাই এসবের কারণ ?</span></p>
<p class="Text">উত্তর—মুখ্যতঃ তাদের কর্মই এর কারণ । তাদের  কোনো পাপকর্মের ফলভোগ উপস্থিত হয়, তার জন্য এরা ধরা পড়ে । যদি তাদের ভাগ্যে না থাকে, তবে এদের কেউ ধরতে পারে না । কিন্তু যারা এদের বোতলে বা বৃক্ষাদিতে ধরে রাখার কাজ করে থাকে, তারা খুবই পাপ করে । <span class="char-style-override-1">সুতরাং মানুষের কখনও ভূত-প্রেতকে বন্ধন বা মন্ত্র দ্বারা বৃক্ষে বন্দী করার কাজে নিমিত্ত হয়ে পাপের ভাগী হওয়া উচিত নয়</span> । তবে তাদের উদ্ধারের জন্য তাদের নাম করে ভাগবত-সপ্তাহ, গয়াতে শ্রাদ্ধদান, ভগবদ্নাম জপ ইত্যাদি করা উচিত অথবা এই সকল ভূত-প্রেত তাদের মুক্তির জন্য যে উপায় জানায়, তাই করা উচিত । যারা এইপ্রকার প্রেতাত্মাদের সদ্গতি করে বা করায়, তাদের খুব পুণ্য হয় এবং দুঃখী প্রেতাত্মারা প্রেতযোনি থেকে মুক্তি পেয়ে তাদের আশীর্বাদ করে ।</p>
<p class="Text">প্রশ্ন—<span class="char-style-override-1">ভূত-প্রেতেদের পেরেকের সাহায্যে বৃক্ষাদিতে আবদ্ধ করে তান্ত্রিকেরা তাদের কর্মফল ভোগ করতে তো সাহায্যই করে, তাহলে তান্ত্রিকদের কেন পাপ হয় ?</span></p>
<p class="Text">উত্তর—তান্ত্রিকরা যে পেরেকের সাহায্যে বৃক্ষাদিতে আবদ্ধ করে বা মাটিতে পুঁতে দেয়, তা সেই ভূত-প্রেতেদের কর্মফলের ভোগ তো নিশ্চয়ই  কিন্তু যারা তাদের মন্ত্র দ্বারা বদ্ধ করে, তাদের নতুন পাপকর্ম যুক্ত হয়, যার শাস্তি তারা পরে পায় । যেমন, কেউ যখন কোনো পশুকে হত্যা করে, সেই পশুটির মৃত্যু সময় হয়েছিল বলেই সে মরে কারণ তার মৃত্যু সময় না হলে কেউ তাকে মারতে পারে না । কিন্তু যে তার মৃত্যু কারণ হয়, সে নতুন পাপভাগী হয় ।  কেননা সে লোভ, কামনা, স্বার্থাদির জন্যই সেই পশুটিকে হত্যা করে । কামনা  রেখে  করা কোনও শুভকর্ম যদি বন্ধনের কারণ হতে পারে, তাহলে কামনা দ্বারা কৃত অশুভকর্ম তো তাকে পাপে বদ্ধ করবেই ।</p>
<p class="Text">তাৎপর্য এই যে কাউকে দুঃখ দেওয়া, কষ্ট দেওয়া, মারা ইত্যাদি মানুষের কর্তব্য নয়, প্রত্যুত অকর্তব্যই ।  মানুষ কামনাবশেই অকর্তব্যে প্রবৃত্ত হয় (৩ ।৩৭) । সুতরাং মানুষের কামনা, স্বার্থ ইত্যাদি ত্যাগ করে সকলের হিতের জন্য কাজ করা উচিত ।</p>
<p class="Text">প্রশ্ন—<span class="char-style-override-1">যে সব ভূত-প্রেতদের বোতলে বন্ধ করে দেওয়া হয় এবং মন্ত্র দিয়ে পেরেকের সাহায্যে বৃক্ষাদিতে বদ্ধ করে রাখা হয়েছে, তারা কতদিন সেখানে বন্দী থাকে ? </span></p>
<p class="Text">উত্তর—মন্ত্রশক্তিরও একটা সীমা থাকে, সময় থাকে । সময় পুরো হলে যখন মন্ত্রের শক্তি শেষ হয়ে যায় বা  সেই প্রেতটির কর্মভোগ (প্রেতযোনিভোগ) সমাপ্ত হয়ে যায়, তখনই সেই প্রেতটি সেখান থেকে মুক্তি পায় । যদি তাদের  ভোগসীমার মধ্যে কেউ অজানতে বৃক্ষ থেকে সেই পেরেক হটিয়ে দেয়, জমি চাষ করতে গিয়ে যদি বোতল ভেঙে যায় বা গাছ ভেঙে পড়ে তাহলে সেই প্রেত সেখান থেকে ছাড়া পেয়ে যায় ও নিজের স্বভাব অনুসারে পুনরায় অপরকে দুঃখ দিতে আরম্ভ করে ।</p>
<p class="Text">প্রশ্ন—<span class="char-style-override-1">যদি কোনো ব্যক্তি গাছের সেই পেরেক তুলে দেয় বা জমিতে পোঁতা বোতলটি ভেঙে ফেলে, তাহলে তাতে বন্দী ভূতেরা ঐ ব্যক্তির ওপর ভর করে না তো ?</span></p>
<p class="Text">উত্তর—বন্দিত্ব থেকে মুক্তি পেয়ে ভূত-প্রেত ঐ ব্যক্তিকে ভর করতেও পারে, তাই কোনো ব্যক্তির এমন কাজ করা উচিত নয় । যে ব্যক্তি ভগবৎপরায়ণ, যে ভগবানের আশ্রয়ে আছে, শ্রীহনুমানের আশ্রয়ে আছে, সে যদি ভূত-প্রেতদের ঐসব বন্দিত্ব থেকে মুক্ত করে, তাহলে ভূত তার কোনো ক্ষতি করতে পারে না । উল্টে তাদের দর্শন করলে ঐ ভূত-প্রেত উদ্ধার হয়ে যায় । সাধু-মহাত্মাগণ অনেক ভূত-প্রেতকে মুক্তি দিয়েছেন ।</p>
<p class="Text">প্রশ্ন—<span class="char-style-override-1">কিছু তান্ত্রিক আছে যারা ভূত-প্রেতদের নিজের বশে এনে তাদের দিয়ে নিজের ঘরের, চাষের কাজ করায়, এরূপ করা উচিত, নাকি অনুচিত ?</span></p>
<p class="Text">উত্তর—কোনো জীবকে বশে রাখা মানুষের উচিত নয় । তবে, কোনো ব্যক্তিকে মজুরি দিয়ে যেমন কাজ করানো হয়, তেমনি ভূত-প্রেতদের খাদ্য ঠিকমতো দিয়ে খুশি করে তাদের দিয়ে কাজ করালে কোনো দোষ নেই । কিন্তু যেসব সাধক পারমার্থিক সাধনায় থাকেন, তাঁদের এরূপ করা উচিত নয় । যারা সংসারপঙ্কে জড়িয়ে থাকতে চায়, এইসব কাজ তারাই করে ।</p>
<p class="Text">প্রশ্ন—<span class="char-style-override-1">ভূত-প্রেতেরা খাদ্য কীভাবে পায় ? এরা কিসে তৃপ্ত হয় ?</span></p>
<p class="Text">উত্তর—ভূত-প্রেতের শরীর বায়ুপ্রধান তাই আতর ইত্যাদি সুগন্ধে তারা তৃপ্ত হয় এবং তারা তাতেই অত্যন্ত খুশি হয়ে যায় । তাদের উদ্দেশ্যে কোনো ব্রাহ্মণ বা নিজের ছোট বোন, মেয়ে বা বোনের মেয়েকে ভালো ভালো মিষ্টি খাওয়ালেও এতে তাদের তৃপ্তি হয় ।</p>
<p class="Text">দশ-বারো বছরের একটি ছেলে জলে ডুবে মারা যায় এবং প্রেতযোনি লাভ করে । সে তার বোনের মধ্যে ভর করত এবং নিজের দুঃখের কথা শোনাত । একদিন সে বোনের মধ্যে এল এবং বলল, ‘আমি খুব ক্ষুধার্ত’ ।  ছেলেটির পরিজনেরা তখন তার নামে এক ব্রাহ্মণকে ভোজন করাল । ব্রাহ্মণ খেতে থাকলে, খাবার সময় তার মুখ যখন চর্বণ করতে আরম্ভ করল, অন্য ঘরে বসে থাকা সেই ছেলেটির বোনের মুখও তেমনি চর্বণ করতে থাকল । ব্রাহ্মণের ভোজন শেষ হলে প্রেতটি তার বোনের মুখ দিয়ে বলল, ‘আমার তৃপ্তি হয়েছে’  । সুতরাং প্রেতাত্মার নামে যদি কোনো শুদ্ধ-পবিত্র ব্রাহ্মণকে খাওয়ানো হয়, তবে সেই ভোজন প্রেতটির উদ্দেশ্য সিদ্ধ করে । কাছেই পুকুর, নদী বয়ে যাচ্ছে, এই জল প্রেতরা দেখে, কিন্তু সে সেই জল পান করতে পারে না, পিপাসার্তই থাকে । স্নানের পর কোনো প্রেতের নামে বা ‘অজ্ঞাতনামা প্রেতাত্মার জল প্রাপ্তি ঘটুক’—এই ভাব নিয়ে আর্দ্রবস্ত্র কোনো স্থানে নিংড়ে দিলে প্রেত সেই জল পান করে নেয় । শৌচের অবশিষ্ট জল কোনো কাঁটাগাছ বা শ্যাওড়া আদি গাছে ঢেলে দিলে সেই জল পান করে প্রেত তৃপ্ত হয় ।</p>
<p class="Text">তুলসীদাস যখন শৌচে যেতেন, প্রতিদিন ফেরার সময় অবশিষ্ট জলটি একটি কাঁটাগাছে ঢেলে দিতেন । ঐ গাছে একটি প্রেত বাস করত, যে সেই অশুদ্ধ জল পান করত । একদিন সেই প্রেতটি তুলসীদাসের সামনে হাজির হয়ে বলল, ‘আমি পিপাসায় কাতর হয়ে মরে যাচ্ছিলাম, তোমার জলে এখন আমি অত্যন্ত তৃপ্ত হয়েছি । তুমি আমার কাছে যা নিতে চাও, চেয়ে নাও ।’ তুলসীদাস মহারাজের ভগবদ্-দর্শনের একান্ত আগ্রহ হয়েছিল, তাই তিনি বললেন, ‘আমাকে ভগবান রামের দর্শন পাইয়ে দাও ।’ প্রেতটি বলল, ‘দর্শন তো আমি করাতে পারব না, তবে তার উপায় বলতে পারি ।’ তুলসীদাস বললেন, ‘ঠিক আছে, তাই বলো ।’ সে বলল, ‘ঐস্থানে রাত্রে রামায়ণী কথা হয়, সেই কথা শোনার জন্য হনুমানজী আসেন । তুমি তাঁর পা ধরে থেকো, তিনি তোমাকে ভগবদ্-দর্শন করিয়ে দেবেন ।’ তুলসীদাস বললেন, ‘সেখানে তো নিশ্চয়ই অনেক লোক আসে, তার মধ্যে হনুমানজীকে কীভাবে চিনব ?’ প্রেতটি বলল, ‘হনুমানজী কুষ্ঠরোগীর রূপ ধরে এবং অত্যন্ত ময়লা, কুঁচকানো কাপড় পরে আসেন এবং কথা সমাপ্ত হলে সকলে চলে  যাবার পর চলে যান । তুলসীদাস প্রেতের কথামতো কাজ করলেন এবং তাতে তাঁর হনুমানের দর্শন হল এবং হনুমান ভগবান রামের দর্শন পাইয়ে দিলেন—</p>
<p class="Text para-style-override-4">তুলসী নফা পিছানিয়ে, ভলা বুরা ক্যা কাম ।</p>
<p class="Shlok-Color-2">প্রেতসে  হনুমত  মিলে, হনুমত সে শ্রীরাম ॥</p>
<p class="Text">প্রেতের নাম করে যদি জল ও পিণ্ড দেওয়া হয় বা কোনো ব্রাহ্মণকে ছাতা ইত্যাদি দেওয়া হয় তাহলে তা সেই প্রেতই প্রাপ্ত হয় । কিন্তু যার নামে ছাতা উৎসর্গ করা হয়, তার সাথী কোনো প্রেত যদি প্রবল পরাক্রান্ত হয়, তবে সে মাঝপথে তা ছিনিয়ে নেয়, তাকে পেতে দেয় না । তাই যাকে দেওয়া হবে তার নামে জল ও পিণ্ড ইত্যাদি যদি খুব বিধি অনুসারে দেওয়া হয়, তবেই সে সেই সব সামগ্রী পায় ।</p>
<p class="Text">প্রশ্ন—<span class="char-style-override-1">ভূত-প্রেতের বাধা দূর করার উপায় কী ?</span></p>
<p class="Text">উত্তর—ভূত-প্রেতবাধা দূর করার অনেক উপায় আছে, যেমন—</p>
<p class="Text">১) শুদ্ধ পবিত্র হয়ে, সামনে ধূপ জ্বালিয়ে পবিত্র আসনে বসতে হবে এবং হাতে জলের পাত্র নিয়ে ‘শ্রীনারায়ণকবচ’ (শ্রীমদ্ভাগবত স্কন্ধ ৬, অধ্যায় ৮-এ আছে) পুরো পাঠ করে জলের পাত্রে ফুঁ দিতে হবে । এইভাবে কমপক্ষে একুশবার পাঠ করতে হবে এবং প্রত্যেক পাঠের শেষে জলপাত্রে ফুঁ দিয়ে যেতে হবে, তারপর সেই জলটি ভূতে ধরা ব্যক্তিকে পান করাতে হবে এবং কিছু জল তার গায়ে ছেটাতে হবে ।</p>
<p class="Text">২) গীতাপ্রেস থেকে প্রকাশিত ‘রামরক্ষাস্তোত্র’ বইটিতে দেওয়া বিধি অনুসারে সেটি সিদ্ধ করে নিয়ে এবং রামরক্ষাস্তোত্র পাঠ করতে করতে ভূতে ধরা ব্যক্তিটিকে ময়ূরের পাখা দিয়ে ঝাড়তে হবে ।</p>
<p class="Text">৩) শুদ্ধ পবিত্র হয়ে ‘হনুমানচালীসা’ সাত, একুশ বা একশো আটবার পাঠ করে জলকে অভিমন্ত্রিত করতে হবে এবং সেই জল ভূতগ্রস্ত ব্যক্তিকে পান করাবে ।</p>
<p class="Text">৪) গীতার ‘<span class="char-style-override-1">স্থানে হৃষীকেশ তব প্রকীর্ত্যা</span> ------’ (১১ ।৩৬)—এই শ্লোকটি একশো আটবার পাঠ দ্বারা অভিমন্ত্রিত জল ভূতগ্রস্ত ব্যক্তিকে পান করাবে ।</p>
<p class="Text">৫) প্রেতগ্রস্ত ব্যক্তিকে ভাগবতের সপ্তাহ-পারায়ণ শোনানো উচিত ।</p>
<p class="Text">৬) প্রেতের কাছ হতে তার নাম পরিচয় জেনে কোনো শুদ্ধ পবিত্র ব্রাহ্মণকে দিয়ে ঠিকমতো বিধিপালনপূর্বক গয়া শ্রাদ্ধ করানো উচিত ।</p>
<p class="Text">৭) প্রেতাবিষ্ট ব্যক্তির নিকট গীতা, রামায়ণ, ভাগবত রাখবে এবং তাকে ‘বিষ্ণুসহস্রনাম’ শোনাবে ।</p>
<p class="Text">৮) যে স্থানে ভক্তিপূর্বক যথাযোগ্য মর্যাদা সহকারে গায়ত্রীমন্ত্রের পুরশ্চরণ, বেদপাঠ, পুরাণের কথা হয়, সেখানে প্রেতগ্রস্ত ব্যক্তিকে নিয়ে যাওয়া উচিত । সেই স্থানে গেলেই প্রেতটি মানুষের শরীর থেকে বাইরে বের হয়ে পড়ে, কেননা ভূত-প্রেত কোনো পবিত্র স্থানে থাকতে পারে না । ভূতগ্রস্ত ব্যক্তিকে কিছুদিন সেখানে রেখে তাকে দিয়ে ভগবদ্ নাম জপ, হনুমানচালীসা পাঠ, সুন্দরকাণ্ড পাঠ ইত্যাদি করানো উচিত যাতে প্রেত তার শরীরে পুনঃপ্রবেশ না করতে পারে । এরূপ না করলে প্রেতটি সেই স্থানের আশপাশেই ঘোরাফেরা করতে থাকে এবং ঐ ব্যক্তি সেই স্থান ত্যাগ করা মাত্র আবার তাকে ধরে নেয় ।</p>
<p class="Text">৯) ষোলো কোষ্ঠকের ‘চৌতীসা যন্ত্র’ সিদ্ধ করে নেবে(১)এবং মঙ্গলবার বা শনিবার কোনো একদিন আগুনে-শুকনো নারিকেল, ঘি, যব, তিল এবং সুগন্ধী দ্রব্য ইত্যাদির দ্বারা ১০৮ বার আহুতি দেবে । প্রত্যেক বার আহুতি দেবার সময় বলবে, ‘<span class="char-style-override-1">স্থানে হৃষীকেশ</span>’---- (১১ ।৩৬), এবং প্রত্যেকটি আহুতি দেবার পর আগুনের ওপর ‘চৌতীসা যন্ত্র’ ঘোরাবে । পরে এই যন্ত্রটি তাবিজে ভরে লাল বা কালো সুতোর দ্বারা প্রেতগ্রস্ত ব্যক্তির গলায় পরিয়ে দেবে ।</p>
<p class="Footnotes">(১) চৌতীসা (চৌত্রিশ) যন্ত্র এবং তা লেখবার তথা সিদ্ধ করার বিধি<span class="char-style-override-3">—</span></p>
<p class="Footnotes"> ৯, ১৬, ৫, ৪</p>
<p class="Footnotes"> ৭, ২, ১১, ১৪			 </p>
<p class="Footnotes"> ১২, ১৩, ৮, ১</p>
<p class="Footnotes"> ৬, ৩, ১০, ১৫</p>
<p class="Footnotes">এই যন্ত্রকে সাদা কাগজ বা ভূর্জপত্রের ওপর ডালিমের কলম দিয়ে অষ্টগন্ধ (শ্বেত চন্দন, লাল চন্দন, কেশর, কুঙ্কুম,কর্পূর, কস্তুরী, অগর এবং তগর) দ্বারা লিখতে হবে | এই যন্ত্রে এক থেকে ষোলো পর্যন্ত অক্ষর আছে, কোনোটি বাদ পড়েনি বা কোনোটি দ্বিতীয়বার আসেনি | যন্ত্রটি লেখার সময় ১, ২ ইত্যাদি ক্রমানুসারে লিখবে |</p>
<p class="Footnotes">এটি সূর্যগ্রহণ, চন্দ্রগ্রহণ বা দীপাবলীর রাত্রে ১০৮ বার লিখলে সিদ্ধ হয় | শীঘ্র সিদ্ধ করতে হলে কোনো শনিবারে ধোপার ঘাটে বসে যন্ত্রগুলি একে একে লিখে ধোপার জলপূর্ণ গামলায় ফেলবে | এইভাবে ১০৮টি যন্ত্র গামলায় ফেলার পর সেখান থেকে তুলে প্রবাহিত জলে ফেলবে | এরূপ করলে যন্ত্র সিদ্ধ হয় | যন্ত্র সিদ্ধ হলেও প্রত্যেক গ্রহণ এবং দীপাবলী ও হোলীর রাত্রিতে যন্ত্র ১০৮ বার লিখবে ও নদীতে দেবে| (এই যন্ত্রকে ‘চৌতীসা যন্ত্র’ বলার কারণ হল, ৬৪ ভাবে গণনা করলেও প্রতিবারে এটির যোগফল ৩৪ হবে) | চৌতিসা যন্ত্রের এখানে মাত্র একটি প্রকার করা হয়েছে, এই যন্ত্রটি ৩৮৪ রকমে তৈরি করা যায় |</p>
<p class="Text">শ্রদ্ধা এবং বিশ্বাসপূর্বক করলে যে কোনো একটি উপায়ে প্রেতবাধা দূর হতে পারে । এইপ্রকার অনুষ্ঠানে প্রারব্ধের বলবত্তার প্রভাব পড়ে । যদি প্রারব্ধের চেয়ে অনুষ্ঠান বলবান হয়, তাহলে লাভ পুরো হয় অর্থাৎ কার্য সিদ্ধ হয়  কিন্তু অনুষ্ঠানের থেকে যদি প্রারব্ধ বলবান হয়, তাহলে লাভ অল্প হয়, পুরো হয় না ।</p>
<p class="Text">প্রশ্ন— <span class="char-style-override-1">ব্রহ্মদৈত্য (জিন) থেকে রক্ষা পাওয়ার উপায় কী ?</span></p>
<p class="Text">উত্তর—(ক) যে ব্যক্তি তৎপরতার সঙ্গে ভগবৎ ভজনা করেন, যাঁর সাধনার অগ্রগতি হয়েছে, যাঁর ভজন এবং স্মরণের জোর আছে, এইরূপ ব্যক্তির কাছে গেলে ব্রহ্মদৈত্য চলে যায়, কারণ ভাগবতী শক্তির সামনে তার শক্তি কাজ করে না ।</p>
<p class="Text">(খ) ব্রহ্মদৈত্য ভর করা ব্যক্তি যদি কোনো সিদ্ধ মহাপুরুষের নিকট যায়, তবে সেই ব্যক্তি ব্রহ্মদৈত্যের হাত থেকে মুক্তি পেয়ে যায় এবং সেই ব্রহ্মদৈত্যও মুক্তিলাভ করে ।</p>
<p class="Text">(গ) যদি ব্রহ্মদৈত্য গয়াশ্রাদ্ধে আগ্রহী থাকে, তাহলে তার নামে গয়াতে শ্রাদ্ধ করা কর্তব্য, এর দ্বারা সে সদ্গতি প্রাপ্ত হয় ।</p>
<p class="Text">প্রশ্ন—<span class="char-style-override-1">ভূত-প্রেত কাদের কাছে আসে না ?</span></p>
<p class="Text">উত্তর—ভূত-প্রেতের সম্পর্ক বা জোর সেইসব লোকের উপরই থাকে, যাদের সঙ্গে তাদের পূর্বজন্মের লেনদেন ছিল বা যাদের প্রারব্ধ খারাপ অথবা যেসব ব্যক্তি ভগবানের (পারমার্থিক) পথে বিচরণ করে না অথবা যাদের খাওয়া-দাওয়া অশুদ্ধ বা যারা স্নানাদিতে শুদ্ধি রাখে না বা যাদের আচরণ খারাপ । যাঁরা ভগবৎপরায়ণ, ভগবদ্নাম জপ-কীর্তন করেন, ভগবৎকথা শোনেন, খাওয়া-দাওয়া-স্নানাদিতে শুদ্ধি রাখেন, যাঁদের আচরণ শুদ্ধ, তাঁদের কাছে ভূত-প্রেত প্রায়শঃ আসতেই পারে না ।</p>
<p class="Text">যাঁরা প্রত্যহ শ্রদ্ধা সহকারে গীতা, ভাগবত, রামায়ণ ইত্যাদি সদ্গ্রন্থ পাঠ করেন, তাঁদের কাছেও ভূত-প্রেত যায় না । কিন্তু কিছু ভূত-প্রেত এমনও আছে যারা নিজেরাই গীতা, রামায়ণ ইত্যাদি পাঠ করে । এরূপ ভূত সদ্গ্রন্থ পাঠকারীর কাছে গেলেও তাদের কষ্ট দিতে পারে না । যদি এইরূপ ভূত-প্রেত সদ্গ্রন্থ পাঠকারীর নিকটে আসে, তাহলে তাদের অনাদর করতে নেই, কারণ অনাদর, অবহেলাতে এরা রেগে যায় ।</p>
<p class="Text">যিনি প্রত্যহ গঙ্গাজলের চরণামৃত পান করেন, তাঁর কাছেও ভূত-প্রেত আসে না । হনুমানচালীসা বা বিষ্ণুসহস্রনাম পাঠ যাঁরা করেন, তাঁদের কাছেও ভূত-প্রেত আসে না । একবার দুই ভদ্রলোক গরুর গাড়িতে করে অন্য গ্রামে যাচ্ছিল । রাস্তাতে এক পিশাচ তাদের গাড়ির সঙ্গ নিল । এই দেখে ভদ্রলোক দুজন ভয় পেয়ে গেল । একজন তখন বিষ্ণুসহস্রনাম পাঠ করতে আরম্ভ করে । যতক্ষণ গাড়ি অপর গ্রামের সীমার কাছে না এল, ততক্ষণ পিশাচ গাড়ির পিছন পিছন চলছিল, গ্রামের সীমা আসতেই সে অদৃশ্য হয়ে গেল । বিষ্ণুসহস্রনামের প্রভাবে সে গাড়িতে আক্রমণ করতে পারেনি ।</p>
<p class="Text">যার গলায় তুলসী, রুদ্রাক্ষ বা বদ্ধ পারদের মালা থাকে ভূত-প্রেত তাকে স্পর্শ করতে পারে না । এক ভদ্রলোক ভোর চারটে নাগাদ ঘোড়ায় করে কোনো এক প্রয়োজনে অন্য গ্রামে যাচ্ছিল । শীতের দিন, সূের্যাদয় হতে তখনো প্রায় দেড় ঘণ্টা বাকি । সেই ব্যক্তি যেতে যেতে এমন একটা জায়গায় পৌঁছল, যেটি ভূত-প্রেতের জায়গা বলে কুখ্যাত ছিল । সেখানে যেতেই লোকটির সামনে হঠাৎ একটি ভূত গাছের মতো বিরাট আকার ধারণ করে রাস্তায় দাঁড়িয়ে পড়ল । ঘোড়া ভয় পেয়ে লাফ মারতে লোকটি ঘোড়া থেকে পড়ে গেল এবং তার দুটি হাতই মচকে গেল । সেই লোকটি অত্যন্ত সাহসী ছিল, তাই পিশাচকে দেখেও ভয় পায়নি  । যতক্ষণ না সূের্যাদয় হল, ততক্ষণ পিশাচ সেই লোকটির সামনে দাঁড়িয়ে থাকল, কিন্তু ভদ্রলোকের ওপরে কোনো অত্যাচার করেনি এবং স্পর্শও করতে পারেনি, কারণ ভদ্রলোকের গলায় তুলসীমালা ছিল । সূের্যাদয় হলে পিশাচ অদৃশ্য হয়ে গেল এবং লোকটিও ঘোড়ায় করে নিজের বাড়ি ফিরে এল ।</p>
<p class="Text">সূর্যাস্তের পর থেকে অর্ধেক রাত পর্যন্ত এবং দুপুরের সময়ে ভূত-প্রেতের শক্তি বেশি থাকে এবং তারা বেশি জোর খাটাতে পারে । সকলেই অনুভব করেন যে, রাত্রি এবং মধ্যাহ্ন সময়ে শ্মশানাদি স্থানে যেতে যেমন ভয় লাগে, সন্ধ্যা বা সকালে গেলে সেরকম লাগে না । যদি রাত্রে বা মধ্যাহ্নে কোনো নির্জন স্থানে যেতে হয় এবং সেখানে পেছন থেকে কেউ ডাকে বা বলে ‘আমি যাব’, তাহলে কোনো উত্তর দেওয়া উচিত নয় এবং চলতে চলতে ভগবৎনাম, জপ, কীর্তন, বিষ্ণুসহস্রনাম এবং হনুমানচালীসা, গীতা ইত্যাদি পাঠ শুরু করে দেওয়া উচিত । উত্তর না দিলে প্রেত সেখানেই থেকে যাবে । আমরা যদি উত্তর দিই, বলি ‘হ্যঁা এসো’ তাহলে সে আমাদের পিছন ধরবে ।</p>
<p class="Text">ভূত-প্রেত যেখানে থাকে সেখানে প্রস্রাব করলেও তারা সেই লোকটিকে ভর করে, কেননা তাদের স্থানে প্রস্রাব করা অন্যায় । সুতরাং যেখানে সেখানে প্রস্রাব করা উচিত নয় ।(১)</p>
<p class="Footnotes">(১)দুর্গতিতে পড়ে আমাদের যাতে প্রেতযোনিতে যেতে না হয় এই সাবধানতার জন্য এবং গয়াশ্রাদ্ধ করে পিণ্ডজল দিয়ে প্রেতাত্মাদের উদ্ধারের প্রেরণা জাগে সেইজন্য এইস্থানে প্রেত-বিষয়ক চর্চা করা হল ।</p>
<p class="Text">জাগতিক ভোগ এবং ঐশ্বর্য কামনাকারী ব্যক্তিরা নিজ নিজ ইষ্টের পূজাদিতে তৎপর থাকে এবং ইষ্টের প্রসন্নতার জন্য সব কাজ করে । কিন্তু যে তত্ত্ব ভগবানের ভজন ও ধ্যানে ব্যাপৃত ব্যক্তিগণ প্রাপ্ত হয়, তা তারা লাভ না করে বারংবার জাগতিক তুচ্ছ ভোগ ও নরক এবং চুরাশী লক্ষ যোনি প্রাপ্ত হয় । এইভাবে যারা মনুষ্যজন্ম লাভ করে ভগবানের সঙ্গে প্রীতির সম্পর্ক স্থাপন করে তাঁকে আনন্দ প্রদান করতে সক্ষম, তারাই জাগতিক তুচ্ছ কামনায় বদ্ধ হয়ে এবং তুচ্ছ দেবতা ও পিতৃগণের চক্রে আবদ্ধ হয়ে কত না অনর্থ  ভোগ করে থাকে ! সেইজন্য মানুষকে সচেতন হয়ে ভগবানেই নিবিষ্ট হতে হয় ।</p>
<p class="Text">দেবতা, পিতৃপুরুষ, ঋষি, মুনি, মানুষ ইত্যাদিতে ভগবদ্বুদ্ধি হলে এবং নিষ্কামভাবে কেবল তাঁদের পুষ্টি-সাধনের জন্য, তাঁদের হিতের জন্যই তাঁদের সেবা-পূজা করা হলে ঈশ্বরলাভ হয় । দেবতাদের ভগবানের থেকে পৃথক বলে মনে করা এবং নিজের মধ্যে সকাম ভাব বজায় রাখা হল পতনের কারণ ।</p>
<p class="Text">ভূত, প্রেত, পিশাচাদির যোনিই অশুদ্ধ তাই তাদের পূজার নিয়ম-বিধি, সামগ্রী, আরাধনা ইত্যাদিও অপবিত্র ।  পূজকেরা এদের প্রতি ভগবদ্বুদ্ধিও করতে পারে না(১) এবং নিষ্কামভাবও রাখতে পারে না । তাই তাদের পতন হয় । কয়েক বছর আগে এই ব্যাপারে একটি সত্যঘটনা শুনেছি । জনৈক ব্যক্তি ‘কর্ণপিশাচিনী’র উপাসক ছিল । তাকে কেউ কোনো পশ্ন করতে এলে, সে আগেই তার প্রশ্নটি বলে তার উত্তরটিও জানিয়ে দিত । এইভাবে সে অনেক টাকা রোজগার করেছিল ।</p>
<p class="Footnotes">(১)ভক্তের যদি কোনো ভূত-প্রেতে ভগবদ্ভাব হয় তবে সেই ভূত বা প্রেত উদ্ধার লাভ করে এবং ভক্তের ভগবদ্দর্শন হয়| যেমন, ভক্ত শ্রীনামদেব একবার লম্বামতো এক ভয়ংকর প্রেতের সাক্ষাৎ পেয়েছিলেন, তাতে শ্রীনামদেব তাকে ভগবদ্স্বরূপ মনে করেন এবং সেই প্রেতের উদ্ধার হয় |</p>
<p class="Text">তার বিদ্যার চমৎকারিতায় মুগ্ধ হয়ে এক ভদ্রলোক তাকে ধরে বসে, সেই বিদ্যাটি শেখাবার জন্য । সেই ব্যক্তিটি তখন সরলভাবে জানায় যে, এই বিদ্যায় চমৎকারিত্ব থাকলেও তা প্রকৃত হিতকর বা কল্যাণকর নয় । তাতে অপর ব্যক্তি জিজ্ঞাসা করে যে, ‘আপনি অন্যের বিনা উচ্চারিত প্রশ্ন এবং তার উত্তর কীভাবে জানতে পারেন ?’ তাতে প্রথম ব্যক্তি জানায় যে, ‘আমি কানে বিষ্ঠা মাখিয়ে রাখি । যখন কেউ কোনো প্রশ্ন নিয়ে আসে তখন েসই কর্ণপিশাচিনী এসে আমার কানে ওই ব্যক্তির প্রশ্ন ও উত্তরটি শুনিয়ে যায় আর আমি সেটি বলে দিই’ । তখন দ্বিতীয় ব্যক্তি জিজ্ঞাসা করল, ‘আপনার মৃত্যু কীভাবে হবে তা নিয়ে কিছু জিজ্ঞাসা করেছেন কী ?’  প্রথম ব্যক্তি জানাল যে, ‘আমার মৃত্যু হবে নর্মদার ধারে ।’ তার মৃত্যুর পর জানা যায় যে, যখন সে (নিজের মৃত্যু-উপস্থিত জেনে) নর্মদা নদীর দিকে যাচ্ছিল, তখন সেই কর্ণপিশাচিনী শূকরীর রূপে তার সামনে উপস্থিত হয় । শূকরীকে দেখে ওই ব্যক্তি নর্মদার দিকে যখন ছুটে যাচ্ছিল তখন রাস্তাতেই কর্ণপিশাচিনী তাকে হত্যা করে । কারণ ওই ব্যক্তি যদি নর্মদা নদীতে গিয়ে মারা যেত তবে সে সদ্গতি প্রাপ্ত হত, কিন্তু কর্ণপিশাচিনী তার সদ্গতি হতে দেয়নি, নর্মদার ধারে হত্যা করে তাকে নিজের সঙ্গে নিয়ে যায় ।</p>
<p class="Text para-style-override-2">এর অর্থ হল যে দেবতা, পিতৃগণ ইত্যাদির উপাসনা স্বরূপত অর্থাৎ আনুষ্ঠানিকভাবে ত্যাজ্য নয়, কিন্তু ভূত-প্রেত-পিশাচ ইত্যাদির উপাসনা স্বরূপত পরিত্যাজ্য । কারণ দেবতায় ভগবদ্ভাব ও নিষ্কামভাব হলে, এঁদের উপাসনাতে কল্যাণ হয় কিন্তু ভূত-প্রেত ইত্যাদির উপাসনাকারীদের কখনো সদ্গতি হয় না, দুর্গতিই হয়ে থাকে । তবে পারমার্থিক সাধকগণ ভূত-প্রেতাদির উদ্ধারের জন্য তাদের নিমিত্ত শ্রাদ্ধ-তর্পণ করতে পারেন । কারণ এইসব ভূত-প্রেতাদিকে নিজ ইষ্ট মনে করে উপাসনা করাই পতনের কারণ । তাদের উদ্ধারের জন্য শ্রাদ্ধ-তর্পণ করা বা পিণ্ড-জল প্রদান করা দূষণীয় নয় । সাধু-মহাত্মাগণের দ্বারা অনেক ভূত-প্রেতের উদ্ধার করেছে ।<span class="char-style-override-4" xml:lang="en-GB"></span></p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


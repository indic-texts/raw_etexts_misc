
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ ॥</p>
<p class="Title-Page---Book-Name">নাম জপের মহিমা</p>
<p class="Title-Page---Book-Name-Hindi">नाम-जपकी महिमा (बंगला)</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ</p>
<p class="Title-Page---Gita-Seva-Trust para-style-override-2">গীতা সেবা ট্রাস্ট<span></span></p>


<p class="Page-Break">॥ শ্রীহরি ॥</p>
<p class="Chapter-Heading" id="toc_marker-2">নাম জপের মহিমা</p>
<p class="Text">নাম এবং নামী অর্থাৎ ভগবদ্নাম এবং ভগবান অভেদ অতএব দুটিকে স্মরণ করার একই মাহাত্ম্য । ভগবৎ-নাম তিন রূপে নেওয়া যায়—</p>
<p class="Text">(১) মনের দ্বারা—মনের দ্বারা নাম স্মরণ হয়, যার বর্ণনা ভগবান ‘<span class="char-style-override-1">যো মাং স্মরতি নিত্যশঃ</span>’ (৮ ।১৪) পদদ্বারা করেছেন ।</p>
<p class="Text">(২) বাণীর দ্বারা—বাণীর দ্বারা নামজপ হয়, যাকে ভগবান ‘<span class="char-style-override-1">যজ্ঞানাং জপযজ্ঞোঽস্মি</span>’ (১০ ।২৫) পদদ্বারা নিজের স্বরূপ বলে জানিয়েছেন ।</p>
<p class="Text">(৩) কণ্ঠদ্বারা—কণ্ঠদ্বারা জোরে উচ্চারণ করে কীর্তন করা হয়, যার বর্ণনা ভগবান ‘<span class="char-style-override-1">কীর্তয়ন্ত</span>’ (৯ ।১৪) পদদ্বারা করেছেন ।</p>
<p class="Text">গীতায় ভগবান ওঁ, তৎ এবং সৎ পরমাত্মার এই তিন নাম বলেছেন—‘<span class="char-style-override-1">ওঁ তৎসদিতি নির্দেশো ব্রহ্মণস্ত্রিিবধঃ স্মৃতঃ</span>’ (১৭ ।২৩) । প্রণব বা ওঁকারকে ভগবান নিজের স্বরূপ বলে জানিয়েছেন—‘<span class="char-style-override-1">প্রণবঃ সর্ববেদেষু</span>’ (৭ ।৮) । ‘<span class="char-style-override-1">গিরামস্ম্যেকমক্ষরম্</span>’ (১০ ।২৫) । ভগবান বলেছেন, যে মানুষ ওঁ—এই এক অক্ষর প্রণব উচ্চারণ করতঃ এবং আমাকে স্মরণ করে শরীর ত্যাগ করে, সে পরমগতি প্রাপ্ত হয় (৮ ।১৩) ।</p>
<p class="Text">অর্জুনও ভগবানের বিরাট রূপের স্তুতির মাধ্যমে নামের মহিমা কীর্তন করেছেন, যেমন—‘হে প্রভু ! অনেক দেবতা ভীত বিহ্বল হয়ে হাত জোড় করে আপনার মহিমা কীর্তন করছেন (১১ ।২১)’ ‘হে অন্তর্যামী ভগবান ! আপনার নাম ইত্যাদির কীর্তন করায় এই সম্পূর্ণ জগৎ আনন্দে বিভোর হয়ে প্রেমানুরাগ প্রাপ্ত হচ্ছে । আপনার নামাদি কীর্তনে ভীত হয়ে রাক্ষসগণ দশদিকে ছুটে পালাচ্ছে এবং সিদ্ধগণ আপনাকে নমস্কার জানাচ্ছে । এসবই অত্যন্ত উচিত কাজ (১১ ।৩৬) ।’</p>
<p class="Sub-Heading" xml:lang="en-US">জ্ঞাতব্য</p>
<p class="Text">সুষুপ্তি বা গভীর নিদ্রার সময়ে সকল ইন্দ্রিয় মনে, মন বুদ্ধিতে, বুদ্ধি অহং-এ এবং অহং অবিদ্যাতে লীন হয়ে যায়, অর্থাৎ সুষুপ্তিতে অহংভাবের আভাসও থাকে না । গভীর নিদ্রাভঙ্গে প্রথমে অহংভাবের আভাস হয়, পরে ক্রমশঃ দেশ, কাল, অবস্থা ইত্যাদির আভাস হয় । কিন্তু গভীর নিদ্রায় নিদ্রিত ব্যক্তির নাম ধরে ডাকলে সে জেগে ওঠে, অর্থাৎ অবিদ্যাতে লীন হওয়া গভীর নিদ্রায় নিদ্রিত ব্যক্তি পর্যন্ত শব্দ যায় । তাৎপর্য এই যে শব্দে অচিন্তনীয় শক্তি আছে, তাই শব্দ অবিদ্যাকে ভেদ করে অহং পর্যন্ত পৌঁছায় । যেমন অনাদিকাল থেকে অবিদ্যায় আচ্ছন্ন জ্ঞানহীন ব্যক্তির মতো সংসারে মোহগ্রস্ত ব্যক্তির গুরুমুখে উপদেশ শ্রবণ করলে নিজের স্বরূপ সম্বন্ধে বোধ জাগ্রত হয়, অর্থাৎ অবিদ্যাসম্পন্ন মানুষকে শব্দদ্বারা তত্ত্বজ্ঞান করানো যায় ।(১) এইরূপ যে ব্যক্তি তৎপরতার সঙ্গে ভগবৎ-নাম জপ করে, ঐ নাম তাকে স্বরূপের বোধ করায় এবং ভগবানের দর্শন পাইয়ে দেয় ।</p>
<p class="Footnotes">(১)শব্দে এমন বিশেষ শক্তি আছে যে, যা ইন্দ্রিয়ের সামনে নেই, শব্দ সেই পরোক্ষ বিষয়েরও জ্ঞান করিয়ে দেয় ।</p>
<p class="Text">তত্ত্বজ্ঞ, জীবন্মুক্ত মহাপুরুষের মুখনিঃসৃত বাণীতে যে শব্দ (উপদেশ) নিঃসৃত হয়, শ্রদ্ধা-সহকারে যদি তা কেউ শোনে তবে তার আচরণ, ভাব, সবকিছু শুধরে যায় এবং অজ্ঞান দূরীভূত হয়ে সে বোধসম্পন্ন হয় । কিন্তু যার বাণীতে অসত্য, কটুত্ব, বৃথা বাগাড়ম্বর, নিন্দা, পরচর্চা ইত্যাদি দোষ থাকে তার কথায় কারো উপর কোনো প্রভাব পড়ে না কারণ তার এরূপ আচরণের ফলে শব্দের শক্তি সংকুচিত হয়, তাতে শক্তি থাকে না । এইভাবেই স্বয়ং বক্তার মধ্যেও ভ্রম, প্রমাদ, লিপ্সা এবং করণাপাটব—এই চার প্রকারের দোষ থাকে । বক্তা যে বিষয়টির বর্ণনা করছেন, তিনি যদি তা ঠিকমতো না জানেন অর্থাৎ কিছুটা জানেন আর কিছুটা জানেন না্ তবে একে ‘ভ্রম’ বলা হয় । যিনি উপদেশ দেবার সময় সতর্ক থাকেন না, বেপরোয়া হয়ে কথা বলেন, শ্রোতা কোন্ শ্রেণীর, তারা কতটা বোঝে এই সমস্ত তিনি উপেক্ষা করেন—একে বলা হয় ‘প্রমাদ’ । যে কোনো ভাবে (আমার) পূজা হোক, সম্মান হোক, শ্রোতারা প্রচুর টাকা পয়সা দিক, আমার স্বার্থ সিদ্ধ হোক, শ্রোতারা কোনো প্রকারে আমার অধীন হোক, সব পরিস্থিতি অনুকূল হোক, বক্তা যদি এই সব ইচ্ছা রাখেন, তাকে বলে ‘লিপ্সা’ । বক্তব্যের শৈলীতে কুশলতা নেই, বক্তা শ্রোতার ভাষা জানেন না, শ্রোতা কী ধরনের কথা বুঝতে পারবে অর্থাৎ কীভাবে বর্ণনা করলে শ্রোতারা বুঝতে পারবে তা জানে না, একে ‘করণাপাটব’ বলা হয় । এই চার দোষ বক্তার মধ্যে থাকলে তাঁর কথায় শ্রোতার জ্ঞান উৎপন্ন হয় না । এই সকল দোষরহিত যে সকল শব্দ, তার দ্বারা শ্রোতার জ্ঞান উৎপন্ন হয় । শ্রোতাও যদি শ্রদ্ধা, বিশ্বাস, জিজ্ঞাসা, তৎপরতা, সংযতেন্দ্রিয়তা ইত্যাদিতে যুক্ত হয় এবং পরমাৎমাপ্রাপ্তি যদি তার উদ্দেশ্য হয়, তাহলে বক্তার কথায় তাঁর জ্ঞান হয় । এর তাৎপর্য এই যে, বক্তা অযোগ্য হলে শ্রোতার ওপর কোনো প্রভাব পড়ে না এবং শ্রোতা অযোগ্য হলে তার ওপর বক্তার কোনো প্রভাব পড়ে না । দুজনের যোগ্যতা থাকলে তাহলেই বক্তার কথার প্রভাব শ্রোতার ওপরে পড়ে । কিন্তু ভগবানের নামে এমনই শক্তি যে, মানুষ যেভাবেই তাঁর নামজপ করুক না কেন তার তাতে মঙ্গলই হয় ।</p>
<p class="Shlok-Color-2"> ভাঁয় কুভাঁয় অনখ আলসহূঁ ।</p>
<p class="Shlok-Color-2"> নাম জপত মঙ্গল দিসি দসহূঁ ॥</p>
<p class="Text-Right">(শ্রীরামচরিতমানস ১ ।২৮ ।১)</p>
<p class="Text">ভগবানের নাম যদি অবহেলা, সঙ্কেত বা পরিহাস ইত্যাদির ছলেও করা হয়, তাহলেও তা পাপের নাশ করবেনই ।</p>
<p class="Shlok-Color-2">সাঙ্কেত্যং পারিহাস্যং বা স্তোভং হেলনমেব বা ।</p>
<p class="Shlok-Color-2">বৈকুণ্ঠনামগ্রহণমশেষাঘহরং বিদুঃ ॥ </p>
<p class="Text-Right">(শ্রীমদ্ভাগবত ৬ ।২ ।৯৪)</p>
<p class="Text">ভগবান নিজের নাম সম্বন্ধে বলেছেন, ‘যে জীব শ্রদ্ধা বা অবহেলাতেও আমার নাম উচ্চারণ করে, তার নাম সর্বদা আমার অন্তরে থাকে’—</p>
<p class="Shlok-Color-2"> শ্রদ্ধয়া হেলয়া নাম রটন্তি মম জন্তবঃ ।</p>
<p class="Shlok-Color-2"> তেষাং নাম সদা পার্থ বর্ততে হৃদয়ে মম ॥</p>
<p class="Text">প্রশ্ন—গুড়ের কথা বললে মুখে তো মিষ্টিভাব আসে না, তবে ভগবানের নাম করে কী হবে ?</p>
<p class="Text">উত্তর—যে বস্তুর নাম গুড়, তার সেই নামে গুড় নামক বস্তুর অভাব আছে অর্থাৎ গুড়ের নামটির মধ্যে গুড় নেই । যতক্ষণ রসনেন্দ্রিয় বা জিভের সঙ্গে গুড়ের সম্বন্ধ না করা হচ্ছে ততক্ষণ মুখ মিষ্টতা লাভ করে না, কেননা জিভে গুড় নেই । ঠিক এইরকমই ধনীর নাম নিলে ধন প্রাপ্ত হয় না । কেননা ধনী নামের মধ্যে ধনের কোনো অস্তিত্ব নেই । কিন্তু ভগবানের নামের মধ্যে ভগবান সর্বদাই রয়েছেন । নামী (ভগবান) থেকে নাম আলাদা নন এবং নাম থেকে নামী (ভগবান) আলাদা নন । নামীতে নাম উপস্থিত এবং নামেও নামী উপস্থিত । অতএব নামীর অর্থাৎ ভগবানের নাম নিলে ভগবানকে পাওয়া যায়, নামী স্বয়ং প্রকটিত হন ।</p>
<p class="Text">প্রশ্ন—নামতো কেবলমাত্র শব্দ, তার দ্বারা কী কার্য সিদ্ধ হবে ?</p>
<p class="Text">উত্তর—সাধারণভাবেও শব্দমাত্রে অচিন্ত্য শক্তি আছে এবং নামে ভগবানের সঙ্গে সম্বন্ধ তৈরি করার এক বিশেষ ক্ষমতা আছে । অতএব যে কোনো প্রকারেই নাম নেওয়া হোক না কেন, তার দ্বারা মঙ্গলই হয় । যে বিশেষ ভাবসহ নাম জপ করে তার খুব শীঘ্রই লাভ হয় ।</p>
<p class="Shlok-Color-2">সাদর সুমিরন জে নর করহীঁ ।</p>
<p class="Shlok-Color-2">ভব বারিধি গোপদ ইব তরহীঁ ॥</p>
<p class="Text-Right">(শ্রীরামচরিতমানস ১ ।১১৯ ।২)</p>
<p class="Text">নামজপের সময় যদি ভাব কম হয় তাহলেও নাম জপে লাভ হয়, তবে কতদিনে হবে—তা বলা যায় না । নামজপের সংখ্যা বেশি বাড়িয়ে দিলে ভাব তৈরি হয় কেননা যাঁরা নাম জপ করেন, তাঁদের অন্তরে সূক্ষ্ম ভাব থাকেই, নামের সংখ্যা বাড়ালে সেই ভাব প্রকটিত হয় । </p>
<p class="Text">নামজপ কোনো নিছক ক্রিয়া নয় । এটি এক প্রকারের উপাসনা—কারণ নামজপে জপকারীর লক্ষ্য এবং সম্পর্ক ভগবানের সঙ্গেই থাকে । যেমন কর্মদ্বারা কল্যাণ হয় না, কর্ম নিজের ফল দান করে নষ্ট হয়ে যায়, কিন্তু কর্মের সঙ্গে মুখ্যভাবে যদি নিষ্কামভাব থাকে তাহলে সেই কর্ম কল্যাণকারী হয়ে ওঠে । তেমনি নামজপ যদি মুখ্যভাবে ভগবানকে লক্ষ্য রেখে করা হয়, তা হলে নামজপের দ্বারা ভগবৎ সাক্ষাৎকার হয়ে যায় । ভগবানকেই মুখ্যরূপে লক্ষ্য করলে নাম চিন্ময় হয়ে ওঠে এবং তা ক্রিয়ারূপে থাকে না । শুধু তাই নয়, সেই চিন্ময়তা জপকারীতেও নেমে আসে, অর্থাৎ যে ব্যক্তি জপ করেন তাঁর শরীরও চিন্ময় হয়ে যায়, তাঁর শরীরের জড়ত্ব নষ্ট হয় । যেমন, সন্ত তুকারাম সশরীরে বৈকুণ্ঠধামে গমন করেছিলেন, ভক্তিমতী মীরার দেহ ভগবানের বিগ্রহে মিশে গিয়েছিল, কবীরের দেহ অদৃশ্য হয়ে গিয়েছিল এবং সেই স্থানে ফুল পাওয়া গিয়েছিল । চোখামেলার অস্থি হতে ‘বিট্ঠল’ নামের ধ্বনি শোনা যেত ।</p>
<p class="Text">প্রশ্ন—শাস্ত্র এবং সাধুসন্তগণ ভগবৎ-নামের যে মহিমা গান করেছেন, তা কতদূর সৎয ?</p>
<p class="Text">উত্তর—শাস্ত্র এবং সাধুসন্তগণ ভগবৎ-নামের যে মহিমা গান করেছেন, তা পুরোপুরি সত্য । শুধু তাই নয়, আজ পর্যন্ত যত নাম-মহিমা গীত হয়েছে তাতেও তাঁর নামমহিমা পুরোপুরি কীর্তন করা হয়নি । এখনো অনেক নামমহিমা বাকি আছে । কারণ ভগবান অনন্ত, তাই তাঁর নাম-মহিমাও অনন্ত—‘<span class="char-style-override-1">হরি অনন্ত হরিকথা অনন্তা</span>’ (শ্রীরামচরিতমানস ১ ।১৪০ ।৩) । নামের পুরো মহিমা স্বয়ং ভগবানও বলতে সক্ষম নন—‘<span class="char-style-override-1">রামু ন সকহি নাম গুন গাঈ</span>’ (১ ।২৬ ।৪) ।</p>
<p class="Text">প্রশ্ন—নামের যে মহিমা গীত হয়েছে, যে সমস্ত ব্যক্তি নাম জপ করেন তা তাঁদের মধ্যে দেখা যায় না, এর কারণ কী ?</p>
<p class="Text">উত্তর—নামের মাহাত্ম্যকে স্বীকার না করলে নামকে অবহেলা বা অপমান করা হয়, তাই সেই নাম তত প্রভাব ফেলে না । মন দিয়ে নামজপ না করা, ইষ্টের প্রতি ধ্যান সহকারে নামজপ না করা এবং হৃদয় থেকে নামকে মাহাত্ম্য না দেওয়া ইত্যাদি দোষ ঘটলে নামের মাহাত্ম্য শীঘ্র দেখা যায় না । অবশ্য যে-কোনো ভাবে মুখে নাম-জপ করতে থাকলে তাতেও লাভ হয়, তবে এতে সময় লাগে । মন লাগুক না লাগুক নিরন্তর নামজপ করলে, কখনো ছেদ না দিলে নাম মহাপ্রভুর কৃপায় সব কাজ হয়ে যায় অর্থাৎ মন লাগতে থাকে, নামের ওপর শ্রদ্ধা জাগ্রত হয় ।</p>
<p class="Text">যদি ভগবৎ-নামে অনন্য ভক্তি থাকে এবং নিরন্তর নামজপ হতে থাকে, তবে সত্যই তাতে লাভ হয় কারণ, ভগবৎ-নাম জাগতিক নামের মতো নয় । ভগবান চিন্ময় তাঁর নামও তাই চিন্ময় বা চেতন । রাজস্থানে বুধারাম নামে একজন সাধু ছিলেন । তিনি তৎপরতার সঙ্গে নামজপ শুরু করলেন । ক্রমে এমন হল যে স্বল্প সময়ের জন্যও নামজপ বাদ পড়লে তাঁর অসহ্য মনে হতো । খাবার তৈরি হয়ে গেলে মা খেতে ডাকতেন, তিনি খেয়ে এসে আবার নামজপে লেগে যেতেন । একদিন তিনি মাকে বললেন, ‘মা, রুটি খেতে অনেক সময় লাগে, তুমি কেবল দালিয়া (গমের খিচুড়ি) করে থালায় পরিবেশন করবে, ঠাণ্ডা হয়ে গেলে আমাকে খেতে ডাকবে ।’ মা তখন সেইমতো ব্যবস্থা করলেন । আবার কিছুদিন পর বুধারাম বললেন, ‘মা খিচুড়ি খেতেও সময় লাগে, এবার থেকে রাব্ (আটা এবং জলের মিশ্রণ বিশেষ) তৈরি কোরো আর তা ঠাণ্ডা হলে তখন খেতে ডেকো ।’ এইভাবে নামজপ করতে থাকলে তবেই বাস্তবিক লাভ হয় ।</p>
<p class="Text">প্রশ্ন—শ্রদ্ধা-বিশ্বাস পূর্বক নামজপ করলেই যদি লাভ হয়, তাহলে আবার নামের কী মহিমা ? তাতে তো শ্রদ্ধা-বিশ্বাসেরই মহিমা হয় ?</p>
<p class="Text">উত্তর—যেমন রাজাকে রাজা বলে না মানলে রাজা-দ্বারা যে লাভ হবার সেটি হয় না, পণ্ডিতকে পণ্ডিত বলে স্বীকার না করলে তাঁর কাছে যে লাভ হবার কথা সেই লাভ পাওয়া যায় না, তেমনি সাধু ও মহাত্মাদেরও সাধু ও মহাত্মারূপে না মানলে তাঁদের কাছ থেকে যে উপকার হবার তা হয় না । ভগবান অবতার রূপে আত্মপ্রকাশ করলে তাঁকে ভগবান বলে না মানলে তাঁর কাছ থেকে যে লাভ পাবার থাকে তা হয় না । কিন্তু রাজা প্রভৃতির কাছ থেকে লাভ পাওয়া না গেলেও তাতে তাঁদের কিছু কী ক্ষতি হয় ? ক্ষতি হয় তাদেরই যারা না মানে । তেমনি যারা নামে শ্রদ্ধা-বিশ্বাস করে না তারা নামজপ থেকে যে লাভ হওয়ার তা পায় না । কিন্তু তাতে নামের মহিমা কিছু মাত্র কমে না । ক্ষতি তাদেরই হয় যারা নামে শ্রদ্ধা-বিশ্বাস করে না । নামে অনন্ত শক্তি । শ্রদ্ধা-বিশ্বাসে নামের শক্তি বা়ড়ে এবং শ্রদ্ধা-বিশ্বাস না থাকলে কমে—একথা ঠিক নয় । তবে যাঁদের নামে শ্রদ্ধা-বিশ্বাস থাকে তাঁরা নাম-জপের দ্বারা লাভবান হন এবং যাঁদের শ্রদ্ধা-বিশ্বাস থাকে না তাঁদের লাভ হয় না । দ্বিতীয়তঃ যাঁরা নামে শ্রদ্ধা-বিশ্বাস করেন না, তাঁদের দ্বারা নামের অপরাধ হয় ।</p>
<p class="Text">প্রশ্ন—শ্রদ্ধা-বিশ্বাস ছাড়াও আগুনে হাত দিলে হাত পুড়ে যায়, তা হলে বিনা শ্রদ্ধা-বিশ্বাসে নাম করলে তৎক্ষণাৎ তার মহিমা প্রকটিত হয় না কেন ?</p>
<p class="Text">উত্তর—অগ্নি ভৌতিক বস্তু, তা শুধু ভৌতিক বস্তুকেই পোড়ায় । কিন্তু ভগবানের নাম অলৌকিক, দিব্য । নামজপকারী ব্যক্তির নাম-জপের দ্বারা যেমন যেমন ভাব বাড়তে থাকে, তেমনি নামের মহিমা তার কাছে প্রকটিত হতে থাকে, নাম-মহিমার অনুভূতি হতে থাকে এবং নামের মধ্যে বিচিত্র, অলৌকিক অনেক কিছু দেখতে থাকে । নামে এমন এক বিচিত্র ভাব আছে যে মানুষ বিনা ভাবে বা শ্রদ্ধায় যদি সব সময় নাম করতে থাকে, তাহলেও তার সামনে নামের শক্তি প্রকটিত হয়ে পড়বে, তবে তাতে কিছু সময় লাগতে পারে ।</p>
<p class="Text">প্রশ্ন—একবার নাম করলেই কি সব পাপ নষ্ট হয়ে যায় ? </p>
<p class="Text">উত্তর—হ্যঁা, আর্তভাবে যদি একবার নাম করা যায় তাহলে সব পাপ নষ্ট হয়ে যায় । অন্তিম সময়ে মৃত্যুর হাত থেকে রক্ষাকারী কাউকে সামনে দেখতে পাওয়া যায় না, সব দিক থেকেই নিরাশ হতে হয় সেই সময় আর্তভাবে একবার যদি মুখ থেকে ভগবানের নাম উচ্চারিত হয়, তাহলে সেই একবার করা নামই সমস্ত পাপরাশিকে নষ্ট করে দেয় । যেমন গজেন্দ্রকে কুমীর টেনে জলে নিয়ে যাচ্ছিল, গজেন্দ্র দেখল, ‘এখন আমাকে রক্ষা করার কেউ নেই । সাক্ষাৎ মৃত্যু হাজির হয়েছে, তখন সে আর্তভাবে একবার তাঁর নাম স্মরণ করল । নাম স্মরণ করামাত্র ভগবান এলেন এবং কুমীরকে মেরে গজেন্দ্রকে রক্ষা করলেন ।’</p>
<p class="Text">ভগবানের নামে যাঁর শ্রদ্ধা-বিশ্বাস এবং অনন্যভাব আছে, তিনি একবার নাম করলেই কল্যাণ হয় ।</p>
<p class="Text">প্রশ্ন—যদি একবার নাম করলেই সব পাপ দূরীভূত হয়, তাহলে বার বার নাম নেওয়ার কী প্রয়োজন ?</p>
<p class="Text">উত্তর—বার বার নাম নিতে নিতেই সেই আর্তভাব আসে । মোটরের ইঞ্জিনকে চালু করতে গেলে যেমন বার বার হাতল ঘোরাতে হয় । হাতল ঘোরানোয় ইঞ্জিন প্রথমবারেই চালু হবে, না আরও পাঁচ-দশ বার হাতল ঘোরাতে হবে—তা বলা যায় না, কিন্তু হাতল ঘোরাতে ঘোরাতে কোনো একবারে ইঞ্জিন চালু হয়ে যায় । তেমনি বার বার ভগবানের নাম নিতে নিতে কোনো না কোনো সময় সেই বিশেষ আর্তভাব এসে যায় । তাই বার বার নাম করা খুবই প্রয়োজন ।</p>
<p class="Text">প্রশ্ন— যে সমস্ত মানুষ নাম জপ করেন এবং নিষিদ্ধ কর্মও করেন, তাঁদের কী উদ্ধার হবে ?</p>
<p class="Text">উত্তর—সময় এলে তাদের উদ্ধার তো হবেই । কেননা, যে কোনো প্রকারেই ভগবানের নাম নেওয়া হোক না কেন তা নিষ্ফল হয় না । কিন্তু নামজপের যে প্রত্যক্ষ প্রভাব, তা তারা দেখতে পাবে না । আসলে যাঁর পরমাত্মাকে পাওয়াই একমাত্র উদ্দেশ্য নয়, তাঁর দ্বারা নিষিদ্ধ কর্মও হয় । যাঁর উদ্দেশ্য একমাত্র পরমাত্মাপ্রাপ্তি, তাঁর দ্বারা কোনো নিষিদ্ধ কর্ম হওয়া সম্ভব নয় । যেমন যার লক্ষ্য একমাত্র অর্থ উপার্জন ও সঞ্চয় করা, সে এমন কোনো কাজ করবে না যাতে অর্থের অপচয় হয় । সে অর্থের ক্ষতি সহ্য করতে পারে না । যদি কোনো কারণে অর্থক্ষতি হয় তো সে অস্থির হয়ে যায় । তেমনি যাঁর ধ্যেয় পরমাত্মাপ্রাপ্তি, তিনি সাধনার বিপরীত কোনো কাজ করতে পারেন না । যদি কোনো ব্যক্তি এমন বিপরীত কাজ করে, তাহলে প্রমাণিত হয় যে এখনো পরমাত্মাপ্রাপ্তি তার ধ্যেয় নয় ।</p>
<p class="Text">সাধকের উচিত পরমাত্মাপ্রাপ্তিকেই দৃঢ়ভাবে ধ্যেয় করে রাখা এবং নাম জপ করতে থাকা, তাহলে তার দ্বারা আর কোনো গর্হিত কাজ হয় না । যদি কোনো নিষিদ্ধ কাজ তার দ্বারা হয়েও যায়, তাতে সে এতো অনুতপ্ত হয় যে পরে আর কখনও সেই কাজ তার দ্বারা হয় না ।</p>
<p class="Text">প্রশ্ন—যে অনেক পাপ করেছে, সে ভগবানের নাম করতে পারে না, তাহলে সে কী করবে ?</p>
<p class="Text">উত্তর—একথা ঠিক । যার পাপ বেশি, সে ভগবানের নাম নিতে পারে না ।</p>
<p class="Shlok-Color-2">বৈষ্ণবে ভগবদ্ভক্তৌ প্রসাদে হরিনাম্নি চ ।</p>
<p class="Shlok-Color-2"> অল্পপুণ্যবতাং শ্রদ্ধা যথাবন্নৈব জায়তে ॥</p>
<p class="Text">অর্থাৎ যার অল্প পুণ্য, তার ভক্তে, ভক্তিতে, ভগবৎপ্রসাদে এবং ভগবৎ-নামে শ্রদ্ধা হয় না ।</p>
<p class="Text">যেমন শরীরে পিত্তের প্রকোপ বাড়লে রোগীর মিছরিও তেতো লাগে, কিন্তু যদি সে মিছরি খেতে থাকে, তাহলে তার পিত্ত শান্ত হয় এবং ক্রমশঃ মিছরি মিষ্টি লাগে । তেমনি পাপ বেশি হলে নাম ভালো লাগে না কিন্তু যদি নাম জপ শুরু করে দেওয়া হয়, তবে পাপ নাশ হয়ে যায় এবং নাম ভালো লাগতে থাকে, মিষ্টি লাগতে থাকে এবং নামজপের প্রত্যক্ষ লাভও দেখতে পাওয়া যায় ।</p>
<p class="Text">প্রশ্ন—যার ভাগ্যে নামজপ লেখা আছে, সে তো নাম নিতে পারে, নাম উচ্চারণ হতে পারে কিন্তু যার ভাগ্যে নামজপ লেখা নেই, সে কী ভাবে নাম নেবে ?</p>
<p class="Text">উত্তর—একটি হল ‘হওয়া’ আর অন্যটি ‘করা’ । ভাগ্য অর্থাৎ পুরানো কর্মের ফল হল ‘হওয়া’, আর নতুন কর্ম ‘করা’ হয়, তা ‘হওয়া’-র অন্তর্ভুক্ত নয় । যেমন ব্যবসায়রূপী কর্ম হল ‘করা’ ও তাতে লাভ বা লোকসান যা হয় তা হল ‘হওয়া’ কৃষিকাজ হল ‘করা’ এবং তার ফল হল ফসল ‘হওয়া’ বা ‘না হওয়া’ মন্ত্রের সকামভাবে জপ বা অনুষ্ঠান হল ‘করা’ এবং নীরোগ হওয়া না হওয়া ইত্যাদি ফল হল ‘হওয়া’ । বদ্রীনাথ যাওয়া—এই যাত্রারূপী কর্ম হল ‘করা’ আর চলতে চলতে বদ্রীনাথ পৌঁছানো—এটা হল ‘হওয়া’ । লাভ-ক্ষতি, বাঁচা-মরা, যশ-অপযশ এ সমস্তই হল ‘হওয়ার’ অন্তর্ভুক্ত কেননা এ সমস্তই পূর্বজন্মকৃত কর্মের ফল(১) । কিন্তু নাম জপ ‘করা’ হল নতুন কর্ম । এটি নবীন কর্মের অন্তর্ভুক্ত, ‘হওয়ার’ অন্তর্ভুক্ত নয় । এটি করার ক্ষেত্রে সকলেই স্বাধীন । অবশ্য এই কথা হতে পারে যে, যদি কেউ পূর্বে নাম জপ করে থাকে, তাহলে নামজপের মহিমা শুনলেই তার মনে নাম জপ করবার ইচ্ছা জাগবে এবং সে সেটি অত্যন্ত সহজভাবে করতে থাকবে । কিন্তু যে পূর্বে নাম জপ করেনি, সে যদি নামজপের মহিমা শোনেও তবু তার শীঘ্র নামজপের ইচ্ছা হবে না । কিন্তু যিনি নামজপের মহিমা জানাচ্ছেন তিনি যদি অনুভবী হন তাহলে তাঁর কাছ থেকে যে শোনে, তার নামে রুচি আসে এবং ঐ অনুভবী ব্যক্তির সঙ্গে থাকতে থাকতে তারও নামজপ করা সহজ হয়ে যায় ।</p>
<p class="Footnotes para-style-override-3">(১) সুনহু ভরত ভাবী প্রবল বিলখি কহেউ মুনিনাথ । </p>
<p class="Footnotes para-style-override-3"> হানি লাভু জীবনু মরনু জসু অপজসু বিধি হাথ ॥</p>
<p class="Footnotes-Right">(শ্রীরামচরিতমানস ২ ।১৭১)</p>
<p class="Text">ভাগ্যে যা লেখা থাকে সেটি হল পূর্ব কর্মের ‘ফল’, নতুন কর্মের ফল নয় । নামজপ করা যদি একবার শুরু হয় তা হতেই থাকবে কেননা, নামজপ করা নতুন কর্ম, নতুন উপাসনা । সুতরাং ‘আমার ভাগ্যে নামজপ করা, সৎসঙ্গ করা, শুভ কর্ম করা লেখা নেই’—এইসব বলা বাজে বাহানা মাত্র । ‘নামজপ, সৎসঙ্গ ইত্যাদি আমার ভাগ্যে নেই’—এইরূপ ভাব পোষণ করা কুসঙ্গতুল্য, যা নামজপ ইত্যাদি করার ভাবকে নষ্ট করে ।</p>
<p class="Text">প্রশ্ন—নাম জপের দ্বারা ভাগ্য বা প্রারব্ধ কী বদলাতে পারে ?</p>
<p class="Text">উত্তর—হ্যঁা, ভগবৎ-নাম জপ করলে, কীর্তন করলে প্রারব্ধ বদলায়, নতুন প্রারব্ধ সৃষ্টি হয় যে বস্তু পাবার নয় তা পাওয়া যায়, অসম্ভব সম্ভব হয়—সাধু এবং মহাপুরুষগণ এটি অনুভব করেছেন । যিনি কর্মের ফল বিধান করেছেন, তাঁকে যদি কেউ ডাকে, তাঁর নাম নেয় তাহলে নামজপকারীর প্রারব্ধ যে বদলাতে পারে তাতে আশ্চর্য কী আছে ? যারা ভিক্ষা করে, যাদের ভরপেট অন্ন জোটে না, তারা যদি পবিত্র হৃদয়ে নামজপ করতে শুরু করে, তাহলে তাদের খাদ্য এবং বস্ত্রের অভাব ঘুচে যায়, কোনো জিনিসের আর অনটন থাকে না । কিন্তু নামজপকে প্রারব্ধ বদলানো বা পাপনাশক হিসাবে ব্যবহার করা উচিত নয় । অমূল্য রত্নের বদলে যেমন কয়লা কেনা বুদ্ধিমানের কাজ নয়, অমূল্য ভগবৎ-নামও তেমনি সাধারণ কাজে খরচ করা বুদ্ধিমানের পরিচয় নয় ।</p>
<p class="Text">প্রশ্ন—কেবল নামজপের দ্বারাই যখন সর্ব পাপ নাশ হয়, তাহলে শাস্ত্রে পাপমুক্ত হওয়ার জন্য নানাপ্রকার প্রায়শ্চিত্তের কথা কেন বলা হয়েছে ?</p>
<p class="Text">উত্তর—নামজপের দ্বারা জ্ঞাত-অজ্ঞাত ইৎযাদি সমস্ত পাপেরই প্রায়শ্চিত্ত হয়, সমস্ত পাপ দূরীভূত হয় । কিন্তু নামে শ্রদ্ধা-বিশ্বাস হয় না বলে শাস্ত্রে নানা প্রকার প্রায়শ্চিত্তের কথা বলা হয়েছে । যদি নামের উপর শ্রদ্ধা-বিশ্বাস থাকে, তাহলে অন্য প্রায়শ্চিত্তের প্রয়োজন হয় না । নামজপকারী ভক্ত দ্বারা যদি কোনো পাপ হয়েও যায় বা কোনো ভুলও হয়, তাহলে তার জন্য প্রায়শ্চিত্ত করার প্রয়োজন নেই । আন্তরিকতার সঙ্গে নামজপ করলে সব ঠিক হয়ে যায় ।</p>
<p class="Text">প্রশ্ন—কেউ যদি সকামভাবে নামজপ করে, তাহলে কী নামজপের মাহাত্ম্য নষ্ট হয়ে যায় ?</p>
<p class="Text">উত্তর—যদিও সাংসারিক তুচ্ছ কামনাগুলির পূর্তির উদ্দেশ্যে ভগবানের নাম নিয়োগ করা বুদ্ধিমানের কাজ নয়, তবু সকামভাবেও যদি ভগবানের নাম-জপ করা যায় তাতে নামের মাহাত্ম্য নষ্ট হয় না । নামজপকারীর পারমার্থিক লাভ হবেই । কেননা নামের সঙ্গে ভগবানের সাক্ষাৎ সম্বন্ধ আছে । তবে হ্যঁা, নামকে সাংসারিক কামনা পূর্তির উদ্দেশ্যে প্রয়োগ করে নামের যে অসম্মান হয়, তাতে তার পারমার্থিক লাভ কম হয় । যদি তৎপরতার সঙ্গে নামজপে লেগে থাকা যায়, নামপরায়ণ হওয়া যায়, তাহলে নামের কৃপায় সকামভাব দূর হয় । ধ্রুব রাজ্য পাবার আশায় সকামভাবে নামজপ করেছিলেন কিন্তু যখন তিনি ভগবানের দর্শন পেলেন, তখন রাজ্য এবং পদ পেয়েও তিনি সন্তুষ্ট হলেন না, তিনি নিজ সকামভাবের জন্য অনুতপ্ত হলেন । অর্থাৎ ভগবদ্ দর্শনেই তাঁর সকামভাব দূরীভূত হল ।</p>
<p class="Text">যে ব্যক্তি সকামভাবে নামজপ করেন, তাঁরও নামের কৃপায় অন্তিম সময়ে নাম স্মরণে আসতে পারে এবং তাঁর কল্যাণ হতে পারে ।</p>
<p class="Text">প্রশ্ন—শাস্ত্র তথা সাধুগণ বলেন যে, এত সংখ্যায় নাম জপ করলে ভগবানের দর্শন পাওয়া যায়, সত্যিই কি তাই হয় ?</p>
<p class="Text">উত্তর—হ্যঁা, </p>
<p class="Shlok-Color-2">‘হরে রাম হরে রাম রাম রাম হরে হরে ।</p>
<p class="Shlok-Color-2"> হরে কৃষ্ণ হরে কৃষ্ণ কৃষ্ণ কৃষ্ণ হরে হরে ॥’</p>
<p class="Text">এই মন্ত্র সাড়ে তিন কোটি জপ করলে ভগবদ্ দর্শন হয়—‘কলিসন্তরণোপনিষদ্’-এ এইরূপ বলা আছে । ‘রাম’ নাম তের কোটি বার জপ করলে ভগবদ্দর্শন হয়—সমর্থ রামদাসবাবাজী তাঁর ‘দাসবোধ’ গ্রন্থে এরূপ লিখেছেন । যদি নামে এবং ভগবানে শ্রদ্ধা-বিশ্বাস এবং অনুরাগ বেশি থাকে, তাহলে উপরিউক্ত সংখ্যায় জপ করার আগেই ভগবদ্ দর্শন হতে পারে ।</p>
<p class="Text">প্রশ্ন—<span class="char-style-override-1">নহি কলি করম ন ভগতি বিবেকূ । রাম নাম অবলম্বন একূ ।</span> (শ্রীরামচরিতমানস ১ ।২৭ ।৪)—এইরূপ বলার অর্থ কী?</p>
<p class="Text">উত্তর—কলিযুগে যজ্ঞাদি শুভকর্মের আচার-অনুষ্ঠান যথাযথভাবে পালন করা অত্যন্ত কঠিন এবং তার বিধি-বিধান ঠিকমতো জানা ব্যক্তিও খুঁজে পাওয়া দুরূহ । তাই কলিযুগে শুভকর্মের অনুষ্ঠান এবং বিধি পালন ঠিকভাবে না হওয়ায় যজ্ঞকারীর দোষ-স্পর্শ ঘটে ।</p>
<p class="Text">বৈধীভক্তির সাধন বিধি ও বিধান দ্বারা করা হয় । কিন্তু কোন্ ইষ্ট দেবতাকে কোন্ বিধিতে পূজা করা উচিত—এইসব জানা ব্যক্তি আজকাল খুব কম আছে । তাই ঐরূপে পূজা অর্চনা করা কলিযুগে অত্যন্ত কঠিন হয়ে পড়েছে ।</p>
<p class="Text">জ্ঞানমার্গ কঠিন এবং সেই জ্ঞানমার্গের সাধনা জানাবার মতো সমর্থ পুরুষ পাওয়াও অত্যন্ত কঠিন । সুতরাং বিবেকমার্গে চলা কলিযুগে খুবই দুঃসাধ্য । ফলতঃ কলিযুগে কর্ম, ভক্তি এবং জ্ঞান—এই তিনটি সাধনমার্গই কঠিন হয়ে পড়েছে । কিন্তু ভগবানের নামজপ স্মরণ করা কঠিন নয় । ভগবানের নাম সকলেই করতে পারে, কারণ তাতে কোনো বিধিনিষেধ নেই । বালক, বৃদ্ধ, স্ত্রী, পুরুষ, রোগী প্রভৃতি সকলেই সবসময় সকল অবস্থাতেই তাঁর নাম করতে পারে ।</p>
<p class="Text">নাম হচ্ছে একটি সম্বোধন, আহ্বান । তাতে আর্তভাবই মুখ্য, বিধিনিষেধ মুখ্য নয় । সুতরাং প্রত্যেক মানুষ আর্তভাবে ভগবানকে আহ্বান করতে পারে ।</p>
<p class="Text">প্রশ্ন—নামজপে মন লাগে না আর মন না লাগলে নামজপ করে কিছু লাভ হয় না । বলাও হয়েছে—</p>
<p class="Shlok-Color-2">মালা তো কর মেঁ ফিরে, জীভ ফিরৈ মুখ মাহিঁ ।</p>
<p class="Shlok-Color-2">মনুবাঁ তো চহুঁ দিসি ফিরৈ, য়হ তো সুমিরন নাহিঁ ॥</p>
<p class="Text">উত্তর—মন যদি না লাগে তাহলে স্মরণ হবে না—একথা সত্য, কিন্তু নামজপ হবে না একথা দোঁহাতে বলা নেই । মন না লাগলে স্মরণ হবে না তো নাই হোক কিন্তু নাম জপ তো হবে । নাম জপ কখনো ব্যর্থ হতে পারে না, অতএব মন লাগুক, না লাগুক জপ করতে থাকা উচিত ।</p>
<p class="Text">যখন মন লাগবে, তখন নামজপ করব—এইরকম হওয়া সম্ভব নয় । হ্যঁা, যদি আমি নামজপ করতে থাকি তবে তাতে মনও লেগে যাবে, কেননা জপের পরিণামই হচ্ছে মন লাগা ।</p>
<p class="Text">প্রশ্ন—শাস্ত্রে আছে, যে ব্যক্তি নাম না নিতে চায়, নামে যার কোনো শ্রদ্ধা নেই তাকে নাম শোনানো উচিত নয়, কেননা তাতে নামাপরাধ হয় । কিন্তু গৌরাঙ্গ মহাপ্রভু আদি মহাপুরুষগণ তাহলে যাদের নামে শ্রদ্ধা নেই তাদেরও কেন ভগবানের নাম শুনিয়েছিলেন ? </p>
<p class="Text">উত্তর—যে ব্যক্তি নাম শুনতে চায় না, মুখেও বলতে চায় না, নামের অপমান করে, তাকে নাম শোনান উচিত নয় —এই হচ্ছে বিধি শাস্ত্রের আদেশ । তবুও সাধু-মহাপুরুষগণ দয়াপূর্বক তাদের নাম শোনান । তাঁদের কৃপাদানে কোনো বিধি-নিষেধের নিয়ম প্রযোজ্য হয় না । মহাপুরুষের দয়া-কর্ম সমস্ত বিধিনিষেধের অতীত । মহাত্মাদের দয়া অহৈতুকী হয়, হেতু ছাড়াই করা হয় । যেমন, কোনো ভগবৎপ্রাপ্ত সাধু বা মহাপুরুষ যদি নিজ সামর্থ্যে অপরকে কিছু দেন, তাহলে তা প্রাপকের পূর্বকর্মের ফল নয়, তা হল ঐ সাধু বা মহাপুরুষের দয়া । তেমনি গৌরাঙ্গ মহাপ্রভু দয়াপরবশ হয়ে অসৎ, পাপী ব্যক্তিদেরও ভগবৎ নাম শুনিয়েছেন ।</p>
<p class="Text">প্রশ্ন—যদি মরণাপন্ন পশু বা পক্ষী ইত্যাদিকে ভগবৎ-নাম শোনান হয়, তাহলে কি তাদের উদ্ধার হতে পারে ?</p>
<p class="Text">উত্তর—পশু-পক্ষী ইত্যাদি ভগবৎ-নামের প্রভাব বোঝে না । তবে যদি আপনা থেকেই নামের প্রভাব এসে পড়ে, তবে তার বিরুদ্ধতাও করে না । তারা নামের নিন্দা, অপমান অথবা নামকে ঘৃণাও করে না । সুতরাং তাদের মৃত্যুর সময়ে যদি নাম শোনান হয়, তাহলে তাদের ওপর নামের প্রভাব কার্যকরী হয় অর্থাৎ নামের প্রভাবে তাদের উদ্ধার হয়ে যায় ।</p>
<p class="Text">প্রশ্ন—মৃত্যুকালে কেউ যদি তার ‘নারায়ণ’ ‘বাসুদেব’ প্রভৃতি পুত্রদের নাম স্মরণ করে, ভগবান তা নিজের নাম বলেই মেনে নেন, এরূপ কেন হয়?</p>
<p class="Text">উত্তর—ভগবান অত্যন্ত দয়ালু, তিনি আমাদের এই বিশেষ সুযোগ দিয়েছেন যে, যদি মানুষ শেষ সময়েও কোনও প্রকারে তাঁর নাম নেয়, তাঁকে স্মরণ করে, তাহলে তার কল্যাণ হবে । কারণ ভগবান জীবের কল্যাণের জন্যই তাকে মনুষ্য শরীর দিয়েছেন এবং জীব যদি কল্যাণ লাভ করতে সমর্থ হয়, তাহলে জীবকে ভগবানের মনুষ্য-শরীর দেওয়া এবং জীবের মনুষ্যশরীর গ্রহণ সার্থক হয় ।</p>
<p class="Text">কিন্তু মানুষ নিজের কল্যাণ না করেই শরীর ত্যাগ করতে উদ্যত, তাই ভগবান তাকে সুযোগ দেন যে, ‘এখন চলে যাওয়ার সময়েও যদি কোনো প্রকারে তুমি আমার নাম করো, আমাকে স্মরণ করো তবে তোমার কল্যাণ হবে ।’ মৃত্যু সময়ে ভয়ানক যমদূতকে দেখে যেমন অজামিল নিজ পুত্র নারায়ণকে ডাকলেন, ভগবান সেটি তাঁর নামরূপে গ্রহণ করে নিজের চার পার্ষদকে পাঠালেন অজামিলের কাছে ।</p>
<p class="Text">এর তাৎপর্য হল এই যে, মানুষকে রাত-দিন, খাওয়া-পরা চলায়-ফেরায়, শয়নে-জাগরণে সব সময় ভগবানের নাম স্মরণ রাখা উচিত ।</p>


<p class="Page-Break"> </p>
<p class="First-End-Page" id="toc_marker-3" xml:lang="en-GB">শেষ পাতা</p>


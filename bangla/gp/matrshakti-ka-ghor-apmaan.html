
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">মাতৃশক্তির ঘোর অপমান</p>
<p class="Title-Page---Book-Name-Hindi">मातृशक्तिका घोर अपमान - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় স্বামী শ্রীরামসুখদাসজী মহারাজ<span class="char-style-override-1"></span></p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Heading" id="toc_marker-2">বিনম্র নিবেদন</p>
<p class="Text">আজ সমাজে যে এক মহাপাপরূপ দূষিত পরম্পরা প্রচলিত এবং মানুষের মধ্যে এক অদ্ভুত রীতি চালু হয়েছে তার ভয়ংকর পরিণামের কথা চিন্তা করে শ্রদ্ধেয় শ্রীস্বামীজী মহারাজ সকল স্ত্রী-পুরুষ তথা ভাই-বোনকে সঠিক দিশা নির্দেশের উদ্দেশ্যে চারটি ভিন্ন ভিন্ন শিরোনামে তাঁর বহুমূল্য উপদেশ এই গ্রন্থে ব্যক্ত করেছেন । এই উপদেশাবলীর বিশেষ প্রয়োজনীয়তার দিকে দৃষ্টি রেখেই একটি স্বতন্ত্র গ্রন্থ রূপে এটি প্রকাশ করা হল । ‘মাতৃশক্তির ঘোর অপমান’, ‘যৌতুক প্রথার ক্ষতি’, ‘ঢোল গওয়াঁর সূদ্র পসু নারী’, ‘মাতৃশক্তির তিরস্কার’ এবং ‘প্রয়োজনীয় সাবধানতা’— এই পাঁচটি শিরোনামে লিপিবদ্ধ স্বামীজীর মূল্যবান চিন্তা লোক-কল্যাণের জন্য এবং মানুষকে প্রকৃত পথ প্রদর্শনের জন্য উপস্থিত করা হয়েছে । এই গ্রন্থে স্বামীজী মহারাজ স্ত্রী-পুরুষের কর্তব্য-অকর্তব্য কী, সে সম্পর্কে জ্ঞান প্রদান করে, তাঁরা স-জ্ঞানে বা অ-জ্ঞানে যেসব অপকর্ম করছেন সে বিষয়ে সচেতন করেছেন । আর শাস্ত্রের কী আদেশ, কী করণীয়, কোনটি করণীয় নয় সেগুলি জানিয়ে সেই ভারতীয় সনাতন পরম্পরা অনুকরণ, অনুসরণ করার উপর বিশেষ জোর দিয়েছেন । পাপ-পুণ্যের পরিভাষা ব্যক্ত করে নিত্য পুণ্যকর্মের সদানুষ্ঠানের প্রতি প্রযত্নশীল থাকার পথ নির্দেশ করেছেন ।</p>
<p class="Text">প্রধানত এতে ব্রহ্মচর্য পালন, পরিমিত আহার-বিহার, ত্যাগবৃত্তি, নির্লোভতা, শাস্ত্রসম্মত ব্যবহার, গৃহস্থ ধর্মের প্রকৃত লক্ষ্য এবং কামনার মূলোৎপাটনের দিশা দেওয়া হয়েছে । আমরা বিশ্বাস করি যে এটি পড়লে এবং একে প্রয়োগ করলে জীবন অবশ্যই লাভবান হবে, ইহলোক-পরলোক বিকশিত হবে এবং সুখ-শান্তি প্রাপ্ত হবে ।</p>


<p class="Page-Break"> </p>
<p class="Heading" id="toc_marker-3">অনুবাদকের নিবেদন</p>
<p class="Text">এখনকার সমাজে নারীদের সমমর্যাদা দেওয়ার নামে যে প্রহসন চলছে, সমানাধিকার দেওয়ার কথা বলে তাদের অপমানিত, ধিক্কৃত করা হচ্ছে, স্বামী রামসুখদাস মহারাজ সেই বিষয়েরই সুন্দর আলোচনা করেছেন এই পুস্তিকাটিতে । স্বামীজী মহারাজ সাধু হলেও কোনও কিছুই তাঁর অগোচর নয় । যৌতুক প্রথার দোষ নিয়ে তিনি যে কথা বলেছেন তা সকলেরই মেনে নেওয়া উচিত । নারীর মর্যাদার কথা বলে এখনকার মানুষ যেভাবে কন্যা-ভ্রূণ হত্যা করে, তা ভেবে দেখলে লজ্জায় মাথা হেঁট হয়ে যায় ।</p>
<p class="Text">বইটি পড়ার আগে সত্যিই বোঝা যায়নি যে এটি এত সুন্দর এবং তথ্যসমৃদ্ধ । অনুবাদ করতে গিয়ে মহারাজের পারিপার্শ্বিক জ্ঞান দেখে মুগ্ধ হয়েছি । আমরা, যাঁরা সাংসারিক মানুষ, কোনও ব্যাপারই এত গভীরভাবে ভেবে দেখি না । আমি আশা করব এই বই সাধারণ মানুষ পড়বেন এবং উপলব্ধি করবেন এর সত্যতা ।</p>
<p class="Text para-style-override-2">নমস্কারান্তে—</p>
<p class="Text para-style-override-3">গায়ত্রী বন্দ্যোপাধ্যায়</p>


<p class="Page-Break"> </p>
<p class="Heading" id="toc_marker-4">মাতৃশক্তির ঘোর অপমান</p>
<p class="Shlok-Color-2">মন জানে সব বাত, জান বুঝ অবগুণ করে ।</p>
<p class="Shlok-Color-2">কেঁও চাহত কুসলাত, কর দীপক কূঁয়ে পড়ে ॥</p>
<p class="Text">বর্তমানে এমন সব ভীষণ পাপ সংঘটিত হচ্ছে যা শুনে রোমাঞ্চিত হতে হয়, চোখ জলে ভরে আসে, হৃদয় দ্রবীভূত হয় । কী সব ভয়ানক অন্যায়, ঘোরতর পাপ কাজ যে আপনারা করছেন, সেদিকে আপনাদের কোনও খেয়ালই নেই ! মনুষ্য জন্মকে সব থেকে দুর্লভ বলা হয়েছে ।—</p>
<p class="Shlok-Color-2">দুর্লভো মানুষো দেহো দেহিনাং ক্ষণভঙ্গুরঃ । </p>
<p class="Text-Right">(শ্রীমদ্ভাগবত ১১ ।২ ।২৯)</p>
<p class="Shlok-Color-2">লব্ধ্বা সুদুর্লভমিদং বহুসম্ভবান্তে মানুষ্যমর্থদমনিত্যমপীহ ধীরঃ । </p>
<p class="Text-Right">(শ্রীমদ্ভাগবত ১১ ।৯ ।২৯)</p>
<p class="Shlok-Color-2">বড়েঁ ভাগ মানুষ তনু পাওয়া ।</p>
<p class="Shlok-Color-2">সুর দুর্লভ সব গ্রন্থন্হি গাওয়া ॥ </p>
<p class="Text-Right"> (শ্রীশ্রীরামচরিতমানস, উত্তরকাণ্ড ৭ ।৪৩ ।৭)</p>
<p class="Text">এরূপ দুর্লভ মনুষ্যজন্ম শুরুতেই ধ্বংস করা, নষ্ট করে দেওয়া জীবের সঙ্গে কী ঘোরতর অপরাধ, অন্যায় ও পাপ কাজ ! আমার মনে তার জন্য বড় দুঃখ হয়, জ্বালা বোধ হয়, কিন্তু কী করব ? যে মনুষ্যদেহের সাহায্যে পরমাত্মাপ্রাপ্তি করা যায়, সেই মনুষ্যদেহকে জন্মাতে না দেওয়া, বিনষ্ট করে দেওয়া— এটি হল পাপের চূড়ান্ত ! কোনও জীব যাতে মনুষ্যদেহ প্রাপ্ত হতে না পারে, তার কল্যাণপ্রাপ্তি যাতে না হয়, উদ্ধারলাভ না করে তাই গর্ভসঞ্চার হতেই না দেওয়া, প্রথমেই ওষুধের দ্বারা নষ্ট করে দেওয়া, গর্ভস্রাব করিয়ে নষ্ট করে দেওয়া, ভ্রূণহত্যা করে নষ্ট করা, আমাদের এই পাপকর্মের জন্য আমরা নরকেও যেতে রাজি তবুও কাউকে কল্যাণ লাভের সুযোগ না দেওয়ার জন্য আমরা কোমর বেঁধে লেগেছি । এখন আমি কী করি ? কাকেই বা বলি ? কে আমার কথা শুনবে ? কেউ-ই শোনে না ।</p>
<p class="Text">সাধুদের জন্য শাস্ত্রনির্দেশ হল চাতুর্মাসে (বর্ষাকালে) ঘোরাফেরা করবে না । সাধুগণ দু’মাস একস্থানে অবস্থান করেন, কেউ কেউ তিন মাস থাকেন, কেউ আবার চার মাস একই স্থানে অবস্থান করেন । এর কারণ হল যে, চাতুর্মাসে বর্ষা হয় এবং নানাপ্রকার বীজের অঙ্কুরোদগম হয় । অঙ্কুরোদগম হয়ে ছোট ছোট চারাগাছ জন্মায় এবং উপযুক্ত সময়ে তা বৃক্ষে পরিণত হয় । চলাফেরা করলে পায়ের চাপে অঙ্কুর নষ্ট হয়ে যায় । সেইজন্যই চাতুর্মাসে বেশি হাঁটাচলার নিষেধ করা হয়েছে, যাতে এগুলি নষ্ট না হয় । ভাগবতে বলা হয়েছে যে, যদি হিংসা জয় করতে চাও, তাহলে শারীরিক প্রচেষ্টা কম করো । ‘<span class="char-style-override-2">হিংসা কায়াদ্যনীহয়া</span>’ (৭ ।১৫ ।২৩) । স্থাবর জীবকূলের হিংসার কথা ভেবে যখন চাতুর্মাসে চলাফেরা নিষিদ্ধ করা হয়েছে তখন জঙ্গম (গতিশীল) জীবের বিষয়ে আর বলার কী আছে ! কিন্তু এখন লোকে প্রাণীর মধ্যে সর্বশ্রেষ্ঠ এমনকি দেবগণেরও শ্রেষ্ঠ মনুষ্যদেহ নষ্ট করতে উদ্যোগী হয়ে রয়েছে, এর পরিণাম কী হবে !</p>
<p class="Text">আমি অহংকার করে বলছি না, বরং যেমন শুনেছি, বুঝেছি, তাই বলছি । হিন্দু সংস্কৃতিতে জীবের উদ্ধারের জন্য যত চিন্তা-ভাবনা করা হয়েছে, অন্য কোনও সংস্কৃতিতে সেরূপ করা হয়নি । খ্রীষ্টান, মুসলমান, ইহুদী, বৌদ্ধ, পার্শী ইত্যাদি কোন সম্প্রদায় জীবের কল্যাণের জন্য উদ্যোগী হয়েছে ? কোন সম্প্রদায় কেবলমাত্র জীবের কল্যাণের নিমিত্তে সৃষ্ট ? আপনি নিজেই খোঁজ করুন ! এরা নিজেদের সংখ্যা বৃদ্ধি করতে বা নিজ মতপ্রকাশ করার চেষ্টা তো করে থাকে কিন্তু সমগ্ররূপে জীবের কল্যাণের জন্য, কোনও প্রচেষ্টাই করে না । যে সংস্কৃতি শুধুমাত্র জীবেরই কল্যাণের জন্য, তাতে কোনও জীবকে জন্মাতে না দেওয়া, জন্মাবার আগেই পথ রুদ্ধ করা, নষ্ট করে দেওয়া, কত বড় পাপ ! আশ্চর্যর কথা এই যে, এই পাপকেই আজ সামাজিক সভ্যতা বলে মানা হয় । তার অর্থ হল শীঘ্রই নরকে গমন করা, ভয়ংকর নরক-যন্ত্রণা ভোগ করা । যদি নরক যাবার পথে কোনও বাধা সৃষ্টি করা হয় তাহলে তো সর্বনাশ হয়ে যাবে !</p>
<p class="Text">ভেবে দেখুন, কারও উন্নতিতে বাধা প্রদান করা কি সৎ কাজ ? কেউ যদি ধনবান হতে চান, তাঁকে ধনবান হতে না দেওয়া, ধর্মাত্মা হতে চান, ধর্মাত্মা হতে না দেওয়া, কল্যাণকর কাজ করতে চান, সেই কাজ করতে না দেওয়া, বলশালী হতে চান, তো সেই কাজে বাধা প্রদান করা, এগুলি কি পুণ্যকর্ম ? নিজের সামান্য সুখ-সুবিধার জন্য অপর জীবকে ধ্বংস করা যে ভগবদ্প্রাপ্তির পথে চলতে পারত তার জন্ম রোধ করা, এসব অত্যন্ত অন্যায়, অবিচার ! হে অন্নদাতা ! জেনেশুনে এসব ভীষণ পাপকাজ করবেন না । এটুকু কৃপা তো করুন! আমি আপনাদেরই সন্তান, আপনারাই আমার পালক, আপনাদের সাহায্যেই আমার জীবিকা নির্বাহ হচ্ছে । আপনারাই আমার মা-বাবা, একটু কৃপা করুন । এরূপ ভীষণ পাপ করবেন না । পারাশর স্মৃতিতে উদ্ধৃত আছে—</p>
<p class="Shlok-Color-2">যৎপাপং ব্রহ্মহত্যায়া দ্বিগুণং গর্ভপাতনে ।</p>
<p class="Shlok-Color-2">প্রায়শ্চিত্তং ন তস্যাস্তি তস্যাস্ত্যাগো বিধীয়তে ।। </p>
<p class="Text-Right">(৪ ।২০)</p>
<p class="Text">‘ব্রহ্মহত্যায় যে পাপ হয়, তার দ্বিগুণ পাপ হয় গর্ভপাত করলে । এই গর্ভপাতরূপ পাপের কোনও প্রায়শ্চিত্ত হয় না । এক্ষেত্রে ঐ স্ত্রীলোককে ত্যাগ করার, তাকে নিজ স্ত্রী বলে না মানার বিধানই দেওয়া হয়েছে ।’</p>
<p class="Text">যদি সন্তান সংখ্যা কম রাখতে চান, তাহলে ব্রহ্মচর্য পালন করুন । তা আমরা অনুমোদন করব । আপনি যদি ব্রহ্মচর্য পালন করেন, তাহলে আপনার কোনও পাপ হবে না বরং শরীর নীরোগ এবং সবল হবে । </p>
<p class="Text">কিন্তু শরীর নষ্ট করবেন আর সন্তান উৎপাদন করবেন না এটি অত্যন্ত লজ্জা ও দুঃখের কথা ।</p>
<p class="Shlok-Color-2">শ্রূয়তাং ধর্মসর্বস্বং শ্রুত্বা চৈবাবধার্যতাম্ ।</p>
<p class="Shlok-Color-2">আত্মনঃ প্রতিকূলানি পরেষাং ন সমাচরেৎ ॥</p>
<p class="Text">‘ধর্মের সারকথা শোনো এবং তা ধারণ (পালন) করো । যে আচরণ নিজের জন্য প্রতিকূল, তা অপরের জন্য করবে না ।’</p>
<p class="Text">কেউ যদি আপনার উন্নতির পথ রুদ্ধ করে, আপনার জন্ম রোধ করে, আপনার বৃদ্ধি পাবার পথ রুদ্ধ করে, আপনার লেখাপড়া বন্ধ করে, আপনার পূজা-আর্চা বন্ধ করে, আপনার ইষ্টপ্রাপ্তির পথ রুদ্ধ করে, তাহলে তার পাপ হবে, না পুণ্য ? একটু ভাবুন ! কোনও জীব মনুষ্যজন্ম লাভ করতে চলেছে, তাতে বাধা প্রদান করা, তাকে জন্মাতে না দেওয়া কত বড় পাপ-কার্য ! তবে আপনি যদি ব্রহ্মচর্য পালন করেন, তাহলে আপনার শরীরও ঠিক থাকবে আর পাপও হবে না । কিন্তু ভোগবিলাস করব অথচ সন্তান হতে দেব না— এ ভীষণভাবে পতনের কারণ ।</p>
<p class="Text">ক্ষুদ্র ক্ষুদ্র জীবগুলিকে আপনারা মেরে ফেলেন, সেইগুলি কোনও বাধা দিতে পারে না কিন্তু ভগবানের এখানে কি কোনও ন্যায় বিচার নেই ? বলহীনকে হত্যা করা কত বড় অন্যায় ! আপনারা মহাভারতের কথা ভেবে দেখুন । যুদ্ধে অপরকে জানানো হচ্ছে যে, সাবধান ! আমি বাণ চালাচ্ছি । শত্রুর ওপর বাণ নিক্ষেপ করতে গিয়েও আগে তাকে সাবধান করে তারপরে বাণ নিক্ষেপ করা হয় । আর যে সব প্রাণী অসহায়, নিজেদের রক্ষা করতে পারে না এবং আপনাদের অনিষ্ট করতেও অক্ষম, সেই ক্ষুদ্র প্রাণীদের হত্যা করা কত বড় অন্যায় অত্যাচার । ভদ্রমহোদয়গণ ! এই বিষয়ে একটু ভাবুন, একটু মন দিন । আপনারা নিজেদের মন্দ যদি না চান তবে অন্যের মন্দ করার অধিকার কি আপনাদের আছে ? অতএব কারও সুখে বাধা দেবেন না, কারও উন্নতিতে বাধা দেবেন না, কারও জন্ম রোধ করবেন না, কারও ভাল হওয়ার প্রতিবন্ধকতা সৃষ্টি করবেন না । যা নিজের জন্য চান না, তা অন্যের জন্যও চাইবেন না । এটিই হল ধর্মের প্রথম স্তর ।</p>
<p class="Text">‘যে জীব অক্ষম, বাধাদান করতে পারে না, তাদের ওপর অত্যাচার করলে ভগবান সহ্য করেন না । যারা অপরের ধ্বংস করতে উন্মুখ, গীতায় তাদের অসুর আখ্যা দেওয়া হয়েছে— ‘প্রভবন্তুগ্রকর্মাণঃ ক্ষয়ায় জগতোঽহিতাঃ’ (১৬ ।৯) । জেনে শুনে মূক, অক্ষম জীবদের হত্যা করছেন আর আশা করছেন আমাদের ভালো হোক. তা কেমন করে হবে ? কল্যাণ হবে কেমন করে ? আমি অন্তর থেকে চাই যেন আপনাদের দুর্গতি না হয়, কল্যাণ হয়, আপনারা উদ্ধার হন ! কিন্তু এক্ষেত্রে আমি কী করি, বলুন ?</p>
<p class="Text">হিন্দু-সংস্কৃতি আধ্যাত্মিক উন্নতি সম্বন্ধে যত আলোচনা করে অন্য কোনও সংস্কৃতিতে কি তা পাওয়া যাবে ? খ্রীষ্টান, মুসলমান ইত্যাদি সকলেই নিজ নিজ গণ্ডি বাড়াবার জন্য কাজ করেন, যাতে তাঁদের সম্প্রদায়ের জনসংখ্যা বৃদ্ধি পায়, নাম-ডাক বেশি হয় । কিন্তু জীবমাত্রেরই কল্যাণ হোক, তারা উদ্ধার লাভ করুক, দুঃখ থেকে, নরক থেকে, জন্ম-মরণ থেকে যেন মুক্তি পায়, সর্বদা পরমানন্দে থাকে—এরূপ আন্তরিক ভাব কার মধ্যে আছে ? বিশ্বশান্তির জন্য, বিশ্বের কল্যাণের জন্য যজ্ঞাদি কারা করে থাকে ? আমি দিল্লীতে একটি বিজ্ঞপ্তি দেখেছিলাম, তাতে লেখা ছিল—যারা মূর্তি-পূজা করে, তাদের মেরে ফেল ! যাঁরা মূর্তি-পূজা করেন, তাঁরা কী অন্যায় করেন ? কী পাপ করেন ? কাদের ক্ষতি করেন ? এঁরা মূর্তি পূজা করলে তোমাদের কী ক্ষতি হয় ? অর্থাৎ আপনারাই ভেবে দেখুন এমন কোনও সম্প্রদায় কি আছে, জীবকল্যাণই হল যাদের মুখ্য উদ্দেশ্য ?</p>
<p class="Shlok-Color-2">উমা সন্ত কই ইহই বড়াই ।</p>
<p class="Shlok-Color-2">মন্দ করত জো করই ভলাঈ ॥</p>
<p class="Text-Right"> (শ্রীশ্রীরামচরিতমানস, সুন্দরকাণ্ড ৫ ।৪১ ।৭)</p>
<p class="Text">যে সংস্কৃতিতে এমন মহৎ কথা আছে তাতে কোনও জীব যাতে না জন্মায়, তার জন্য শুরুতেই নিবীর্য করে দেওয়া, গর্ভপাত করে দেওয়া, অপারেশান করানো কী ভয়ানক অত্যাচার ! আপনাদের দ্বারা যদি কোনও জীবের মনুষ্য-জন্মে বাধাপ্রদান করা হয়, তবে সে হিন্দু-সংস্কৃতির বিরোধী বিধর্মীর গৃহে জন্ম নেবে এবং হিন্দুদের নাশ করবে । বিধর্মীদের সংখ্যা বৃদ্ধি পেলে এরা কী করবে ? সকলের কল্যাণ হোক—এই চেষ্টা কোন সম্প্রদায়ের মধ্যে আছে ? ঘোরতর যুদ্ধও যাতে কল্যাণকারী হয় এমন উপদেশ গীতায় দেওয়া হয়েছে । মহাভারতের যুদ্ধও ধর্মক্ষেত্র ‘কুরুক্ষেত্রে’ হয়েছিল কেননা ঐ স্থানে মৃত্যু হলে কল্যাণ লাভ হয় । অর্থাত্ যুদ্ধরূপী ঘোর কর্মও এরূপ স্থানে করা হল যাতে মৃত্যু হলে কল্যাণ প্রাপ্তি হয় । —এইভাবে যে সংস্কৃতি সমস্ত পরিস্থিতিতেই কল্যাণের কথা বলে সেই সংস্কৃতিতে জীবকে জন্মাতে না দেওয়া কত বড় অন্যায় ! আমি অহংকারের কথা বলছি না, তবে এ অহংকারেরই কথা, তাই ক্ষমা চেয়ে নিচ্ছি । আজ এখানে যে সৎসঙ্গের সমারোহ হয়েছে, রামচরিতমানসের নবাহ্ন পারায়ণের যে আয়োজন হচ্ছে—এইরূপ সকল জীবের কল্যাণের নিমিত্ত সমারোহ কি খ্রীষ্টানদের মধ্যে হয়, মুসলমানদের মধ্যে হয় অথবা ইহুদীদের মধ্যে বা পারসীদের মধ্যে হয় ? কোথাও যদি হয় তো বলুন ? আমাদের এই সৎসঙ্গ-সমারোহ এবং রামায়ণ পাঠের উদ্দশ্য কী ? গণ্ডি বাড়াবার জন্য, টাকা জমানোর জন্য, যশ-প্রতিষ্ঠা পাবার জন্য, মান-মর্যাদার জন্য, ভোগপ্রাপ্তির জন্য, সাংসারিক উন্নতির জন্য ? কীসের জন্য এই সমারোহ ? একটু ভেবে দেখুন ।</p>
<p class="Text">শ্রীরাম শত্রুরও অহিত চাননি—‘<span class="char-style-override-2">অরিহুক অনভল কীন্হ ন রামা</span>’ (শ্রীশ্রীরামচরিতমানস ২ ।১৮৩ ।৬) । অঙ্গদকে রাবণের কাছে পাঠাবার সময় রাম তাঁকে বলে দিয়েছিলেন— ‘<span class="char-style-override-2">কাজূ হমার তাসু হিত হোঈ</span>’ (৬ ।১৭ ।৮) । যিনি সীতাদেবীকে হরণ করেছিলেন এবং মরতে ও মারতে প্রস্তুত ছিলেন, তাঁর কাছেও এইজন্য দূত পাঠিয়েছিলেন যেন কাজ সম্পন্ন হয় অর্থাৎ স্ত্রী সীতাদেবীকে ফেরত পান, কিন্তু রাবণের যেন মঙ্গল হয় ! কোন সংস্কৃতি এমন কথা বলে ? সেই সংস্কৃতিতে জন্ম রোধ করা যে কত বড় অন্যায় । শাস্ত্রে আপনারা যাকে মহাপাপ বলে জানেন, পাপ সম্বন্ধে আপনারা অবগত অথচ সেটিই অবাধে করে যাচ্ছেন । এর পরেও যদি আশা করেন যে আমাদের সদ্গতি হবে, তা কী করে সম্ভব ?</p>
<p class="Text">দু’জন কৃষক ছিল । দু’জনেরই গরু-বাছুর, ছাগল-ভেড়া, ধন-দৌলত ছিল । চাষবাসও ভালো হত । এদের এক পরিবারের মহিলার সঙ্গে অন্য পরিবারের মহিলার শত্রুতা ছিল । সেই মহিলা অপরের ক্ষেত জ্বালিয়ে নষ্ট করে দিত, কিন্তু তা সত্ত্বেও তাদের ছেলে-পুলে গোরু বাছুরের খুব বাড়-বাড়ন্ত ছিল ! সেই মহিলার স্বামী বলত যে ভগবানের দরবারে ন্যায় বিচার নেই ! ওরা অপরের অনিষ্ট করে তবুও সব কেমন বাড়-বাড়ন্ত । এইভাবে বেশ কয়েক বছর কেটে গেল । এবার সেই স্ত্রীলোকটির অল্পবয়স্ক ছেলেরা মরে যেতে লাগল,অর্থ নষ্ট হয়ে গেল, চাষ-বাসও বন্ধ হয়ে গেল । তখন সে বলতে লাগল যে, ভগবানের দরবারে কিছু বিলম্ব হতে পারে কিন্তু যেমন কর্ম তেমনি ফল । প্রকৃতপক্ষে দেরিও হয় না ! ভগবানের বিধানে যা হওয়ার, তা সবই ঠিক সময়ে হয় । মানুষের দৃষ্টি স্বচ্ছ নয়, তাই সে এরূপ দেখে থাকে, যেন দেরি আছে ।</p>
<p class="Text">অনেকে এরূপ প্রশ্ন করেন যে, যাঁরা ধর্মপালন করেন, তাঁরা দুঃখ পেয়ে থাকেন আর যাঁরা পাপ করেন, তাঁদের উন্নতি হয়, তাঁরা আরামে থাকেন, সুখভোগ করেন । কিন্তু এসবের সবকিছু পুরোপুরি আমরা জানতে পারি না । যখন ফলভোগ আরম্ভ হবে তখন হাড়ে-হাড়ে টের পাবে । তখন কান্না ব্যাতিরেকে আর কিছুই করার থাকবে না ।</p>
<p class="Shlok-Color-2">সো পরত্র দুখ পাবই সির ধুনি ধুনি পছিতাই ।</p>
<p class="Shlok-Color-2">কালহি কর্মহি ঈশ্বরহি মিথ্যা দোস লগাই ॥</p>
<p class="Text-Right">  (শ্রীশ্রীরামচরিতমানস ৭ ।৪৩)</p>
<p class="Text">অতএব প্রথমেই সাবধান হলে অত্যন্ত ভালো হয় । অন্তত জেনেশুনে ভীষণ অত্যাচার, মহাপাপ তো কোরো না ।</p>
<p class="Text">পাণ্ডবগণ যখন বনে বাস করতেন, সেই সময় একবার দ্রৌপদী যুধিষ্ঠিরকে প্রশ্ন করেছিলেন—হে স্বামীন্ ! আপনি তো ধর্ম ছাড়া এক পা-ও চলেন না, কারও কোনও অনিষ্ট করেন না, তবু আপনি জঙ্গলে ঘুরে বেড়াচ্ছেন । অন্ন-জলও ঠিকমতো পাচ্ছেন না, ফল-ফুলের দ্বারা জীবিকা নির্বাহ করছেন । কিন্তু যারা শুধু অন্যায় করে যায়, সেই দুের্যাধনেরা খুব মজায় রাজ্য উপভোগ করছে । তাহলে ধর্ম বলে কি কিছু আছে ? ঈশ্বরের দরবারে কি ন্যায়-অন্যায় বলে কিছু নেই ? যুধিষ্ঠির বললেন—হে দেবি ! তোমার একথা মনে উদয় হল কেন ? যে শুধু নিজের সুখ-সুবিধার কথা ভেবে ধর্মপালন করে, সে ধর্মের আসল তত্ত্ব জানে না । ধর্মের তত্ত্ব তিনিই জানেন, যিনি কষ্ট পেলেও ধর্মত্যাগ করেন না । ধর্মের মহত্ত্ব সুখ-সুবিধাতে নয় । সুখ-সুবিধার গুরুত্ব তো পশুদের মধ্যেও থাকে । আমি সুখ-সুবিধা লাভের জন্য ধর্ম-পালন করি না । এবার ভেবে দেখুন যখন ধর্মপালনও সুখ-সুবিধার জন্য করা হয় না, তখন যাঁরা নিজেদের সুখের জন্য, সুবিধার জন্য গর্ভপাতের মতো ভয়ংকর পাপ-কাজ করেন, তাঁদের কী দশা হবে ? গর্ভপাতেও বিশেষত গর্ভস্থিত কন্যাসন্তানই নষ্ট করা হয় । এর থেকে ভীষণ পাপ আর কী আছে ?</p>
<p class="Text">আমি সাইনবোর্ডে দেখেছি লেখা আছে যে, গর্ভে পুত্র আছে না কন্যা—তার পরীক্ষা করাও । এর অর্থ হল যে গর্ভে যদি কন্যাসন্তান থাকে তাহলে তা নষ্ট কর । জগতে নারীদের থেকে পুরুষদের উচ্চ স্থান দেওয়া হয়েছে কিন্তু মাতৃশক্তির যে মহিমা তা পুরুষশক্তির নেই । মায়ের স্থান পিতার থেকে হাজার গুণ বেশি বলে মানা হয়—</p>
<p class="Shlok-Color-2">সহস্রং তু পিতৃন্মাতা গৌরবেণাতিরিচ্যতে ॥</p>
<p class="Text-Right"> (মনু. ২ ।১৪৫)</p>
<p class="Text">প্রথমে মায়েদের নাম উচ্চারিত হয়, তারপরে পিতার নাম যেমন—রাধেশ্যাম, সীতারাম, লক্ষ্মী-নারায়ণ, গৌরীশঙ্কর ইত্যাদি । গর্ভেই কন্যা সন্তান নষ্ট করা হল সেই মাতৃশক্তির ঘোর অপমান । এখানে যত ভাই-বোন উপস্থিত, এঁরা সকলেই মাতৃক্রোড় থেকেই এসেছেন, পিতৃক্রোড় থেকে নয় । সকলকে মা-ই পালন পোষণ করেছেন, বাবা নয় । প্রত্যেকেই মাতৃদুগ্ধ পান করেছেন, পিতৃদুগ্ধ নয় । বাছুর যখন গাভী-মাতার দুধ পান করে তখন গাভী-মাতা তার গা চেটে দেয়, তাতে বাছুর সুস্থ-সবল হয় । যদি তাকে অন্য গরুর দুধ খাওয়ানো হয় তাহলে সেই বাছুর তত সবল হয় না । কারণ মায়ের আদরে, স্নেহে বাচ্চার যে পালন- পোষণ হয়, তা শুধু দুধের সাহায্যে হয় না । মায়ের এক বিশেষ মহিমা আছে ! আপনারা নিজেদের সুখ-সুবিধার জন্য লোভের বশবর্তী হয়ে সেই মাতৃশক্তির নাশ করছেন, কন্যাসন্তান হত্যা করছেন, এ হল মহাপাপ । মাতৃশক্তির এর চেয়ে বড় অপমান আর হতে পারে না । গর্ভে যে সন্তান আছে তা মাতৃশক্তি । সেই মাতৃশক্তিকে গর্ভেই যদি হত্যা করা হয়, তাকে যদি জন্মাতেই না দেওয়া হয় তবে আপনারা কোথায় জন্মাবেন ? কার দুধ খাবেন ? কার কোলে খেলা করবেন ? কোথায় ভালোবাসা পাবেন ? কে আপনাদের বুকে জড়িয়ে ধরবে ?</p>
<p class="Text">কাশীর বিদ্বান শ্রীমদনমোহন মালব্য বলেছিলেন যে, একবার তিনি কোনো এক বিবাহ বাসরে গিয়েছিলেন । তাতে মা-বোনেরা বস্ত্র-আভরণে অতি উত্তম সাজগোজ করে এসেছিলেন । একজনের ক্রোড়ে ছোট একটি শিশু ছিল । সে হঠাৎ পায়খানা করে ফেলে । তার পাশে উপস্থিত একটি মেয়ে বলে উঠল—আরে দেখ ! তোমার বাচ্চা কাপড়ে পায়খানা করেছে । তাই শুনে বাচ্চাটির মা বলল, ‘চুপ করো, চেঁচিয়ো না, ওর পায়খানা বন্ধ হয়ে যাবে ।’ এমন দয়া মা ছাড়া আর কারও হবে, বল ? মহার্ঘ সিল্কের শাড়ি নষ্ট হয়ে যাচ্ছে, সেদিকে খেয়াল না করে, বাচ্চার জন্যই চিন্তা হচ্ছে যে ওর পায়খানা বন্ধ হয়ে গেলে ওর শরীর খারাপ হবে ! এ কী বিশেষ ব্যাপার! সেই মাতৃশক্তির এত অপমান, এত গঞ্জনা যে তার গর্ভনাশ করা হচ্ছে । তাহলে আমাদের পালন করবে কে ? কে রক্ষা করবে আমাদের ? কে গর্ভে ধারণ করবে ? আজকাল স্ত্রী-পুরুষ উভয়কেই সমান অধিকারী বলা হয়, তাহলে নারীদের মতো পুরুষদেরও গর্ভধারণ করা উচিত । আসলে নারীর অধিকার পুরুষের সমান নয়, বরং উচ্চে কারণ তিনি হলেন মা, মা ! সাধুদের অনেক বাড়ি থাকে কিন্তু তাকে গৃহ বলে না । গৃহ তো নারীর জন্যই হয়ে থাকে । তাই শাস্ত্রে উদ্বূৃত আছে—</p>
<p class="Shlok-Color-2">ন গৃহং গৃহমিত্যাহুর্গৃহিণী গৃহমুচ্যতে ।</p>
<p class="Text-Right">  (মহাভারত, শান্তিপর্ব ১৪৪ ।৬)</p>
<p class="Text">অর্থাৎ গৃহ গৃহ নয়, স্ত্রী (গৃহিণী)কে-ই গৃহ বলা হয় । পুরুষ বাজারে নথ কিনলে, শাড়ি কিনলে তাকে যদি কেউ জিজ্ঞাসা করেন কার জন্য কিনছেন ? তখন উত্তর আসে—গৃহে প্রয়োজন আছে । গৃহ-লক্ষ্মীই প্রকৃত গৃহ । বউ ঘরে এলে মা-বোনেরা বলে থাকেন—বউরানী এসেছেন ! এখন ঘর এঁর । লোকে অহংকার করে বলে যে নারী জাতির বড় অপমান করা হয়েছে, এবার আমরা তাঁদের সম্মান জানাব । আসলে বর্তমানে নারী জাতির যত অপমান করা হচ্ছে, তা আগে কখনই হয়নি । নারীর সম্মানের জন্যই মহাভারতের যুদ্ধ হয়েছে । নারী জাতির রক্ষার নিমিত্তই শ্রীরাম রাবণের সঙ্গে যুদ্ধ করেছিলেন । নারী জাতির সম্মান রক্ষার্থেই শ্রীভীষ্ম তাঁর প্রাণ ত্যাগ করেছিলেন, তবুও শিখণ্ডীর (যিনি আগে নারী থাকলেও তখন নারী ছিলেন না) ওপর তির নিক্ষেপ করেননি । কিন্তু এখন নারীর মাতৃশক্তিকে (পরিবার পরিকল্পনার দ্বারা) নষ্ট করে তাকে শুধু ভোগ্যবস্তু বানানো হয়েছে । গর্ভের শিশুকন্যাকে নষ্ট করা হচ্ছে । এই কি নারী জাতির সম্মান ? এ তো নারী জাতির ঘোর অপমান ।</p>
<p class="Text">কন্যাকে গর্ভে নষ্ট করে দিলে পরে কী দশা হবে ? বিয়ে করবে কেমন করে ? আপনাদের পরিবার চলবে কেমন করে ? মেয়ে নেবার জন্য টাকা দিতে হবে ! আমার ছোটবেলার কথা মনে আছে । সেই সময় বেনেদের ঘরে মেয়ে জন্মালে তারা বলত টাকার থলি এসেছে ! কিন্তু এখন বলা হয় যে (পাথর), ঝঞ্ঝাট এসেছে ! এরূপ দুটি অবস্থাই আমার দেখা । টাকার থলি এজন্য বলা হত যে তাদের বিয়েতে টাকা আসত । এবার সেই দশাই হবে ।</p>
<p class="Text">এই কথা শুনে আশ্চর্য লাগে যে মানুষ বেশি হয়ে গেলে নাকি খাদ্য পাওয়া যাবে না ? এ-কথা সেই ক্ষেত্রে প্রযোজ্য যেখানে সীমিত খাদ্য রয়েছে এবং ভবিষ্যতে আর খাদ্য উৎপাদনের সম্ভাবনা না থাকে । এরূপ অবস্থায় বলা যায়—খাদ্য তো এই পরিমাণ আছে, কিন্তু জনসংখ্যা বেড়ে যাচ্ছে, তাহলে সবার ভাগে কী করে হবে ! কিন্তু তা তো নয় । জনসংখ্যা বৃদ্ধি পেলে খাদ্যও উৎপন্ন হচ্ছে । যেখানে গাছ বেশি থাকে সেখানে বৃষ্টি বেশি হয় তাহলে মানুষ বেশি হলে কি খাদ্য বেশি উৎপন্ন হবে না ? কিন্তু আজকাল আকাল কেন হয় ? আকাল এইজন্য হয় যে মানুষ পশুদের খেতে আরম্ভ করেছে সুতরাং মানুষের অন্নের প্রয়োজন নেই আর পশুদেরও খাদ্যের প্রয়োজন নেই, তাহলে আর বৃষ্টির কী দরকার ? আজকাল কৃষিকাের্য প্রাণী হত্যা করা হয়, পঙ্গঁপাল মারা হয়, ব্যাঙ মেরে ফেলা হয়, ইঁদুর মেরে ফেলা হয়, পাখি মারা হয়, ছোটখাটো জন্তুদের মারা হয় যাতে ক্ষেতের ফসল বেশি হয় । কিন্তু এখন খাদ্যের দাম কত ? আগে জীবহত্যা করা হত না, তখন শস্যের কী দাম ছিল আর এখন শস্যের কী দাম ? হিংসার ফল অত্যন্ত খারাপ হয় । এখন যদি আপনি দুর্বলকে আঘাত করেন, তাহলে সে কোনও সময় সবল হয়ে আপনাকে মারবে । তাই হে ভদ্রমহোদয়গণ! কৃপা করুন, গর্ভ নষ্ট করবেন না, ভ্রূণহত্যা করবেন না ।</p>
<p class="Text">নিয়ম হচ্ছে যে কোনও ব্যক্তি যদি কোনও ভালো জিনিস অবজ্ঞা করে, পরে সে আর সেই জিনিসটি পায় না । যে ব্যক্তি অন্নকে উপেক্ষা করে, অনর্থক তা নষ্ট করে, ভুক্তাবশেষ ফেলে ছড়িয়ে যায় তাহলে তাকে অন্নের জন্য হাহাকার করতে হয় । ক্ষুধার জ্বালায় মরতে হয় তা সে এ জন্মেই হোক, বা পরজন্মে । যে জন অনর্থক জল নষ্ট করে তাকে বিনা জলে তৃষ্ণার্ত হয়ে মরতে হয় । যে সেবক দয়ালু প্রভুকে পরিত্যাগ করে অপমান-অসম্মান করে, ঠিকমতো কাজকর্ম করে না, তার কপালে ভালো মালিক জুটবে না । যে ব্যক্তি ভালো সেবককে তিরস্কার করে, সে আর ভালো সেবক পায় না । ভালো সাধু-মহাত্মা পেয়ে যদি তাঁদের উপেক্ষা করো, তাঁদের কথায় সম্মান না জানাও, তাহলে পরবর্তীকালে ভালো সাধু-মহাত্মার সন্ধান পাবে না । মানুষ হয়ে জন্মালেও ভালো সাধুর দেখা পাবে না, কেননা তাঁদের উপেক্ষা করা হয়েছে । মনুষ্যজন্ম যদি অনর্থক নষ্ট করা হয়, সেই জন্ম যদি কোনও সুকাজে লাগানো না হয়, তাহলে আর মনুষ্যজন্ম পাওয়া যায় না । তেমনই যদি গর্ভপাত করা হয়, মনুষ্যজন্মকে অবজ্ঞা করা হয় তাহলে পরজন্মে সন্তানের জন্য কাঁদতে হয়, নিঃসন্তান হতে হয় । কোনও এক ব্যক্তি একজন সাধুকে জিজ্ঞাসা করেছিলেন যে, তাঁর স্ত্রীর সন্তান হচ্ছে না কেন ? সাধু উত্তরে বলেছিলেন যে, ইনি পূর্বজন্মে গর্ভপাত করিয়েছিলেন, তাই এঁর সন্তান হয়নি, আর হবার সম্ভাবনাও নেই । সেই মহিলার কোনও সন্তান হয়নি—তাঁকে আমি চিনি, এ ঘটনা সত্যি, তাই আমি তাঁর নাম বলছি না । যদি কেউ বলেন যে গর্ভপাত করালেও পরে সন্তান হয়, তবে তা হল পূর্বজন্মের কৃতকর্মের ফল । ইহজন্মের করা গর্ভপাতরূপ মহাপাপের ফল তাকে পরজন্মে ভুগতে হবেই । আগের বছরে যে চাষ করেছ, সেই অন্ন এখন খাচ্ছ কিন্তু এখন যদি চাষ না কর, পরের বছর কী খাবে ? এখনকার করা ভীষণ পাপের ফল ভোগ করতে হবেই । সুতরাং পাপ হতে বাঁচো, ভয়ংকর পাপ কাজ কোরো না ।*</p>
<p class="Footnotes"><span class="char-style-override-3">* </span>এই বিষয়টি ভালোভাবে জানার জন্য গীতাপ্রেস থেকে প্রকাশিত ‘মহাপাপ থেকে বাঁচুন’ বইটি পড়তে হবে ।</p>


<p class="Page-Break"> </p>
<p class="Heading" id="toc_marker-5">যৌতুক-প্রথায় ক্ষতি</p>
<p class="Text">একজন ব্যক্তি জিজ্ঞাসা করেছিলেন যে, না জেনে নির্বীর্যকরণ করালে তার প্রায়শ্চিত্ত কী ? এই ব্যাপারে যোধপুরের এক ডাক্তার জানিয়েছিলেন যে, নির্বীর্যকরণের তন্তু আবার খুলিয়ে নেওয়া যায়, তা ঠিক হয়ে যায় এবং যিনি তা করেন, তাঁর আবার সন্তান হতে পারে । এর প্রায়শ্চিত্ত হল এই যে, আর কখনও নির্বীর্য করাব না এবং অপরকে এরূপ করার পরামর্শ দেব না—এটি নিশ্চিতভাবে স্থির করা । যদি সত্যিই মনস্তাপ হয়, তাহলে প্রায়শ্চিত্ত হয় অর্থাৎ আমার ভুল হয়ে গেছে আর কখনও এই ভুল করব না—এই ভেবে ভগবানের কাছে ক্ষমা চেয়ে নিয়ে এবং পরে পুনরায় সেই ভুল না করলে প্রায়শ্চিত্ত হয়ে যায় ।</p>
<p class="Text">কর্মের সম্পূর্ণ ফল ভোগ করে মুক্ত হওয়া, অসম্ভব ব্যাপার । যদি কখনও মুক্তিলাভ হয়, তবে তা ভগবানের কৃপাতেই সম্ভব । তিনি ক্ষমা করলেই তা সম্ভব হয় । তাঁর কৃপায় কী না হয় ! সত্যিই মনস্তাপ হলে ভগবান মাফ করে দেন ।</p>
<p class="Text">দ্বিতীয় কথা হল যে কিছু লোক এইজন্য গর্ভপাত, ভ্রূণ হত্যা করান যে বেশি কন্যা-সন্তান হলে বিয়ের যৌতুক কোথা থেকে দেবেন ? যদি ধনী ব্যক্তিরা কৃপা করেন এবং যৌতুক নেওয়া ত্যাগ করেন তাহলে এই গর্ভপাত ও ভ্রূণহত্যার মতো মহাপাপ দূর হতে পারে । ধনী ব্যক্তিরাই যৌতুক পাওয়ার জন্য বেশি চাপ সৃষ্টি করেন । যাঁদের পয়সা বেশি, তাঁরাই বেশি অন্যায় করে থাকেন । তাই কৃপা করে কমপক্ষে এই কথা মেনে নাও যে অন্যের জিনিস নেবার ইচ্ছা করব না । আমি যদিও অন্যের দেওয়া খাদ্য খাই, অন্যের দেওয়া কাপড় পরি, অপরের প্রদত্ত পুস্তক পড়ি, অন্যের গৃহে থাকি, অন্যের গাড়িতে ভ্রমণ করি, তবুও এটি প্রদানকারীর ইচ্ছার ওপর নির্ভর করে, অন্যের জিনিস নেবার আমি আকাঙ্ক্ষা রাখি না ।</p>
<p class="Text">সাধুদের কাছে শুনেছি যে পাঁচপ্রকার বৃত্তির (ভিক্ষার) মধ্যে সর্বোত্তম হল মাধুকরী বৃত্তি । উত্তম কেন ? কেননা এতে প্রদানকারীর প্রসন্নতা থাকে । দাতা প্রসন্ন হয়ে যখন দান করেন, সেই দান অত্যন্ত পবিত্র হয় । যেক্ষেত্রে গ্রহীতার ইচ্ছা প্রবল হয়, সেই প্রদত্ত বস্তু পবিত্র হয় না । আমার সামনে কোনও এক ব্যক্তি এক সাধুকে প্রশ্ন করেন, উত্তম ভোজন কাকে বলে ? সাধু উত্তর দিলেন, যেখানে ভোজনকারীর চেয়ে ভোজন পরিবেশনকারীর আনন্দ বেশি হয়, সেই ভোজন অতি উত্তম । যেখানে ভোজনকারী ও পরিবেশনকারী উভয়ে সন্তুষ্ট হয়, সেই ভোজন মধ্যম মানের হয়ে থাকে । আর যাতে ভোজনকারীর আগ্রহ বেশি থাকে পরিবেশনকারীর থেকে, সেই ভোজন সব থেকে নিকৃষ্ট মানের হয় । বাঘ যখন গরুকে মেরে খায়, তখন গরুর কি আনন্দ হয় ? এ-তো হত্যা !</p>
<p class="Shlok-Color-2">সহজ মিলে সো দূধ সম, মাঁগ লিয়া সো পানি ।</p>
<p class="Shlok-Color-2">খৈচাঁতানী রক্ত সম, য়হ সন্তোঁ কী বানি ॥</p>
<p class="Text">যে বস্তু নিজেই এসে হাজির হয়, তা দুধের সমগোত্র, যে বস্তু চেয়ে নিতে হয়, তা হল জলের সমান । কিন্তু যেখানে জোর-জবরদস্তি করা হয় অর্থাৎ আমি তো এত টাকাই নেব, তাহলে সেটি হল অন্যের রক্তপান করা । এভাবে নেওয়া পয়সার দ্বারা ভালো হয় না । আপাতত কিছুদিন ঠিকমতো মনে হলেও তার পরিণাম ভয়ংকর হবে !</p>
<p class="Shlok-Color-2">অন্যায়োপার্জিতং দ্রব্যং দশবর্ষাণি তিষ্ঠতি ।</p>
<p class="Shlok-Color-2">প্রাপ্তে চৈকাদশে বর্ষে সমূলং তদ্বিনশ্যতি ॥</p>
<p class="Text">(অন্যায়পূর্বক অর্জিত অর্থ দশ বৎসর পর্যন্ত ঘরে থাকে এবং একাদশ বৎসরে তা সমূলে বিনাশপ্রাপ্ত হয় ।)</p>
<p class="Text">অন্যায়ভাবে যে ধন একত্রিত করা হয়, তার আয়ু দশ বৎসর বলে মানা হয় । যৎকিঞ্চিৎ ন্যায়সঙ্গতভাবে হলে তা আরও কয়েক বছর টিকে থাকতে পারে, কিন্তু সময় পূর্ণ হলে তা সমূলে বিনষ্ট হয় । যেমন রিজার্ভারে জল নিষ্কাষণ করার সেফটি ভাল্ব থাকলে সেটি জলে পরিপূর্ণ থাকে । জল নিষ্কাষণের কোনো ব্যবস্থা না থাকলে কিন্তু কোনও সময় সেটি জলে ভর্তি হয়ে ফেটে গিয়ে সব জল বেরিয়ে যাবে । এরূপই যে ব্যক্তি অর্থ জমা করেন এবং দান-পুণ্য করেন না, সে অবশ্যই দরিদ্র হবে, তাকে কেউ বাঁচাতে পারবে না । পূর্বকৃত পুণ্যফল বেশি থাকলে কিছুদিন হয়তো ঠিকঠাক চলবে কিন্তু শেষে সে যে দুর্দশাগ্রস্ত হবে—তাতে কোনই সন্দেহ নেই ।</p>
<p class="Text">অপরকে দুঃখ দেওয়া অত্যন্ত পাপ । ‘<span class="char-style-override-2">দিল কিসীকা মৎ দুখা, দিল খুদাকা নূর হ্যায়</span>’ । হৃদয়ে ভগবানের নিবাস অতএব কোনও জীবের মনে (হৃদয়ে) দুঃখ দেওয়া উচিত নয় । গাভী আমাদের মা । আমরা গরুর দুধ কাপড়ে ছেঁকে পান করি যাতে তাতে লোম না পড়ে । একটি লোম ছিঁড়লেও গোরু কষ্ট পায় । যা প্রসন্নতা সহকারে পাওয়া যায়, তা হল দুধ আর যা অপ্রসন্নতাপূর্বক পাওয়া যায় তা হল রক্ত । সুতরাং যৌতুক চেয়ে নেওয়া অত্যন্ত পাপকাজ ।</p>
<p class="Text">একটি ছেলের কথা শুনেছি । সে যখন পড়াশুনা করে খুব বিদ্বান হল, তখন তার জন্য বিবাহের অনেক সন্বন্ধ আসতে লাগল । কিন্তু তার কোনও সম্বন্ধই পছন্দ হল না । শেষকালে সে তার নিজ গোত্রের এক অন্ধ মেয়েকে বিবাহ করল । তার বন্ধুরা তাকে এই কাজ করতে বারণ করলে সে বলল যে আমি তাকেই বিবাহ করতে ইচ্ছা করি, যাকে আমি সাহায্য করতে পারব । আমি সেবা পাওয়ার জন্য নয়, সেবা করার জন্যই বিয়ে করতে চাই । সেই ছেলেটি রান্না-বান্না, কাপড় কাচা ইত্যাদি কাজ নিজেই করত । তাদের সন্তানও হয়েছিল । এইভাবে তাদের দাম্পত্য-জীবন সুখেই কেটেছিল । মানুষই এমন কাজ করতে পারে, পশু নয় । কুকুররা অত্যন্ত আনন্দে একসঙ্গে খেলা করে কিন্তু খাবার এলেই দুটি কুকুরের মধ্যে ঝগড়া বেধে যায় । এইভাবে মানুষের মধ্যেও যদি ‘আমি খাব ! আমি খাব !’ ভাব আসে তবে তা হবে মহাপতনের কারণ ।</p>
<p class="Text">একটি মর্মকথা হল এই যে আপনি যতটা আয় করেন, ততটা কখনই ব্যয় করতে পারেন না ! আপনি যতটা সঞ্চয় করেন,তা সবটা আপনার কাজে আসবে না কিন্তু পাপ যত হয়েছে, তার সবই আপনার সঙ্গে যাবে, ছিটে-ফোঁটাও পিছনে পড়ে থাকবে না । এই জগতে রেখে যাওয়া অর্থের জন্য যারা পাপের পুঁটুলি বেঁধে সঙ্গে করে নিয়ে যায় তাদের বুদ্ধিমান বলে অভিহিত করলে নির্বুদ্ধি কাকে বলা হবে ? বর্তমানে তুষ্টিভাব হলেও পরিণামে দুর্দশা হবে । ‘<span class="char-style-override-2">পড়েগা কাম দুতোঁ সে, ধরেঙ্গে মার জুতোঁ সে</span>’ ! অতএব দয়া করে ভেবে নিশ্চয় করুন যে এতদিন যা হয়েছে তা হয়েছে, এখন থেকে আর ঐরূপ কাজ করব না, কাউকে আঘাত করে কিছু নেব না । কাউকে চাপ দিয়ে টাকা নেওয়া, ডাকাতি করা, চুরি করা খুবই পাপ কাজ । এই পাপ কবে দূর করবে ? সেই দিন কবে আসবে যেদিন থেকে পাপকর্ম থেকে দূরে থাকতে আরম্ভ করবে ?</p>
<p class="Text">পাত্রপক্ষ যৌতুক চায়, আমার এত চাই ! পাত্রীপক্ষ নিজে কিছু বলতে পারেন না । তাঁরা অপরকে দিয়ে জানান যে, আমার একটি কন্যা আছে, পাত্রপক্ষ যদি সম্মত হন তাহলে ভালো হয় । পাত্রপক্ষ জিজ্ঞাসা করেন যৌতুক কী রকম দেবেন ? পাত্রীপক্ষ বলল, দশ হাজার । পাত্রপক্ষ তখন বলল, আরেকজন ত্রিশ হাজার দিতে চেয়েছিল, কিন্তু আমরা নিইনি ! এবার পাত্রের নীলাম হচ্ছে, পঞ্চাশ হাজার দাম উঠল ! যিনি দিতে পারবেন, পাত্র তাঁর ! এইভাবে ছেলেকে নীলামে চড়ানো কি মানুষের কাজ ! একটু চিন্তা করে দেখতে হয় । ঘরের ছেলের দাম ঠিক করছ, যে বেশি টাকা দেবে, পাত্র সেখানে বিয়ে করবে । কিন্তু পাত্রীপক্ষ এত টাকা পাবে কোথায় ? সে বেচারা কী করবে ? এই পরিস্থিতি কারা তৈরি করেছে ? ধনীরা । ক্ষুধার্ত বেশি কারা ? ধনবানেরা । গরীব এত ক্ষুধার্ত নয় । ‘<span class="char-style-override-2">কো বা দরিদ্রো হি বিশালতৃষ্ণাঃ</span>’ তৃষ্ণা কার বেশি ? যে বেশি জলপান করে, তার । এরূপই বেশি গরীব কে ? যে বেশি ধনশালী সে, কেননা তার ক্ষুধা অত্যন্ত বেশি হয়ে থাকে । ধনবানের লোকসানও লাখ লাখ টাকার হয়, কিন্তু গরীবদের মধ্যে কয়েক পুরুষেও লাখ টাকার লোকসান হয় না । ধনীরা বলে থাকেন কী করব, আজকাল আমদানী নেই, প্রায় দশ হাজারের মতো ভাড়া আসত, এত সুদ পেতাম, ব্যবসায় থেকে কিছু আসত আজকাল আর সে সব আসে না । তাহলে এরা এমনই গরীব যে কোনও রোজগারই তাদের নজরে পড়ে না ! অল্প রোজগার তাদের কাছে কিছুই নয় অথচ লোকসান হয় লাখ লাখ টাকার ! দানও তত করতে পারে না, যত গরীবেরা করে । দশ-বিশ হাজার টাকা দান করলে অথবা লাখ টাকা দান করল, কিন্তু তার কাছে রইল কত ? মনে কর এক ব্যক্তির পাঁচটি টাকা রয়েছে । কোথাও কোনও ক্ষুধার্ত গরুর জন্য প্রয়োজন হলে সে আনন্দের সঙ্গে একটি টাকা দিয়ে দিতে পারে । কিন্তু যে ব্যক্তির কাছে একশো টাকা আছে সে কি এরূপ আনন্দের সঙ্গে কুড়ি টাকা দান করতে পারে ? হাজার টাকা যার কাছে থাকে, সে কি দুশো টাকা দিতে পারে ? লাখ টাকা যার আছে, সে কি কুড়ি হাজার টাকা দিতে পারে ? বিরক্ত করলে, খুব জেদাজেদি করলেও দেবে না । আনন্দের সঙ্গে দেওয়ার তো কথাই ওঠে না ! যার পাঁচ টাকা আছে, সে এক টাকা দিয়ে দিলে তার সংসারে দুঃখ আসবে কিন্তু লাখপতি ধনী যদি বিশ হাজার টাকা দান করে, তাহলে তার সংসারে কোনও অভাব দেখা দেয় না কেননা তার আরও আশি হাজার টাকা আছে । সুতরাং গরীবের দানের সঙ্গে ধনীর দানের কোনও তুলনা চলে না । ভগবানের কাছে টাকার পরিমাণের কোনও মূল্য নেই ।</p>
<p class="Shlok-Color-2">  সত্ত সারু দত্ত বাঁটিয়ে, ‘নাপো’ কহত নরাঁ ।</p>
<p class="Shlok-Color-2">  নিপট নকারো ন দীজিয়ে, উণত দেখ ঘঁরা ॥*</p>
<p class="Footnotes">* নাপো কবি বলেছেন, হে মনুষ্যগণ ! নিজ শক্তি অনুযায়ী দান করো । ঘরে অভাব আছে বলে কাউকে সোজা ‘না’ বোলো না, কিছু অন্তত দাও ।</p>
<p class="Text">শক্তি অনুযায়ী দান করা উচিত, কিন্তু ধনবানেরা কি শক্তি অনুযায়ী দান করেন ? লোকে গুণে দেখে যে বেশি কে দিয়েছে ? আসলে যিনি গুণ্তিতে বেশি দিয়েছেন, তিনি দাতা নন । দাতা তিনিই, যিনি সাধারণ অবস্থাতেও দান করেন । যাঁর মাত্র খাবার জন্য একটি রুটি আছে, তার থেকে তিনি আধখানা রুটি দিয়ে দিলে, তাঁকে দাতা বলা হয় । যাঁর অনেক টাকা আছে, তার থেকে লাখ-দু’লাখ দিলে কী হয় ? গরীব মানুষ যত দান করে, ধনী ব্যক্তি তত করতে পারে না । বড় মানুষেরাই অন্যায় করে । বাজারের সমস্ত দাম মহার্ঘ করে দেয় । সমস্ত জিনিস কিনে গুদামজাত করে এবং দাম বাড়িয়ে বিক্রি করে । সমস্ত জিনিস কিনে নিয়ে ইচ্ছামতো যা খুশি তাই করে । তারা এইসব অনর্থ করে থাকে ! আমি আপনাদের দুঃখ দেবার জন্য এসব বলছি না, বরং আপনাদের সর্বদা সুখী করার জন্য, নরকের মহাদণ্ড থেকে বাঁচাবার জন্যই এইসব জানাচ্ছি । আপনারা যদি অন্যায়ভাবে অর্থ উপার্জন না করেন, অপরের মনে কষ্ট না দেন, তাহলে আপনারা সদা সুখী হবেন ।</p>
<p class="Text">এই যে এত ভ্রূণহত্যা, তা কেন হয় ? হয় এই ধনী ব্যক্তিদের জন্যই কারণ এঁরা খুব বেশি যৌতুক চায় । বাড়ির মেয়েদের ফল-মিষ্টি ইত্যাদি বেশি চাই আর কর্তাদের চাই অনেক টাকা । এই লোভ অত্যন্ত খারাপ । যে কোনও ভাবেই এই লোভ দূর করো ! বউ যদি মিষ্টান্ন কম নিয়ে আসেন, শাশুড়ি বলেন— মাত্র এইটুকু এনেছ, আমার এত বড় পরিবার ! কাকেই বা দেব ! এইভাবে তিনি বউ এবং তার মায়ের নিন্দা করে থাকেন । এক দিন যদি শাশুড়ির হয়, তবে এক দিন বউয়েরও আসবে । তখন মজা দেখবে ! তখন বলবেন, বউ আমার কথা শোনে না । কেন কথা শুনবে ? আপনারা বউকে কত আদর-স্নেহ করেছিলেন ? সে যাতে বেশি করে মিষ্টি নিয়ে আসে—সেই লোভে তাকে কত তিরস্কার করেছেন ? মিষ্টি যদি কম হয়ে থাকে তাহলে সে কথা কাউকে বোলো না, কেউ যেন জানতে না পারে । সে রকম মিষ্টিই ঘরে আনিয়ে নাও, সকলকে পরিবেশন করো এবং বলো যে এই মিষ্টি ছেলের শ্বশুরবাড়ি থেকে পাঠিয়েছে । আপনি হয়তো বলবেন, সাধুবাবা ! বলা খুবই সোজা কিন্তু করতে গেলে অর্থ ব্যয় হবে । আমি বলি কি, চল্লিশ-পঞ্চাশ অথবা একশত টাকাও যদি লাগে, কিন্তু এতে বউকে কেনা যায়, অর্থাৎ তার মন জয় করা যায়, সে আপনার নিজের হয়ে যায় ! এই ব্যাপারে বউয়ের মনে এক সুন্দর প্রভাব পড়ে যে দেখ আমার মায়ের সম্মানের জন্য শাশুড়ি নিজে মিষ্টি তৈরি করে বা কিনে লোককে দিয়েছেন ! এক শত টাকায় যদি একজন মানুষকে কেনা যায়, তাহলে সস্তাই বলতে হবে, দামী কোথায় ? শুধু লোভ পরিত্যাগ করলেই এটি ঘটতে পারে । লোভ হল নরকের দ্বার (গীতা ১৬ ।২১) । একে পরিত্যাগ করো । লোভে মহাপাপ হয়, মানুষ লোভে অন্ধ হয়ে যায়, কোনও কিছু দেখতে পায় না ।</p>
<p class="Text">লোভবশত যৌতুকাদি দেওয়ার হাত থেকে রক্ষা পাবার জন্য গর্ভপাত করানো নারী জাতির ঘোরতর অপমান । কন্যা জন্মগ্রহণ করলে বৃদ্ধারা বলে থাকেন—‘গৃহে মাটির ঢেলা হয়েছে’ ! এবার তাঁদের জিজ্ঞাসা করুন যে ‘যখন আপনারা হয়েছিলেন তখন কি রত্নবর্ষণ হয়েছিল ? আপনারাও তো মাটির ঢেলাই ছিলেন ! আজ ঠাকুমা-দিদিমা হয়ে কন্যা-সন্তানকে অবজ্ঞা করছেন ?’ কন্যা-সন্তানকে দান করা হয়, উৎসব হয় । কন্যাকে যেদিন দান করা (বিবাহ দেওয়া) হয়, সেদিন মাতা-পিতা উভয়ে উপবাস করে থাকেন এবং অনুষ্ঠান শেষ হলে খাদ্যগ্রহণ করেন । কন্যাদান কোনও সাধারণ দান নয় । পরবর্তীকালে যাতে বংশ বৃদ্ধি পায়, তাই নিজ প্রিয় লক্ষ্মীস্বরূপা কন্যাকে বিষ্ণুরূপ পাত্রের হাতে সমর্পণ করেন—‘<span class="char-style-override-2">বিষ্ণুরূপায় বরায় সালংকারাং সবস্ত্রাং লক্ষ্মীরূপিণীং কন্যাং সম্প্রদদে</span>’ । সেই কন্যাকে গর্ভেই হত্যা করা হল ভয়ংকর মহাপাপ । আপনাদের কাছে আমার প্রার্থনা এই যে, গর্ভে কন্যাই হোক বা পুত্র, তাকে নষ্ট করবেন না, হত্যা করবেন না । আর একটি কথা মনোযোগ দিয়ে শুনুন, কন্যা জন্মালে সে তার ভাগ্য নিয়েই আসবে । সে আপনার ভাগ্যের ওপর নির্ভর করবে না । এরূপ দেখাও যায় । একজন ভদ্রলোক আমায় বলেছিলেন যে একবার ব্যবসায়ে বেশি টাকা উপার্জন হয়েছিল । কন্যার যখন বিবাহ হয় তখন সেই পুরো টাকাই খরচ হয়েছিল । সুতরাং কন্যা তার নিজ ভাগ্য নিয়েই আসে, আপনি চিন্তা করবেন না । প্রথমে একটু সমস্যা দেখা দিলেও সময়মতো ঠিক বিবাহ হয়ে যায় ।</p>
<p class="Text">আপনারা যদি কন্যা ভ্রূণ হত্যা করেন তবে পুত্রদের বিবাহ কোথায় দেবেন ? ব্রাহ্মণদের ব্রাহ্মণের মধ্যে, ক্ষত্রিয়দের ক্ষত্রিয়ের মধ্যে অনাদিকাল থেকে বিবাহ হয়ে আসছে এবং পুত্র-কন্যা জন্মাচ্ছে । কন্যা-সন্তান না জন্মালে বংশ লোপ হয় । রাজপুতদের মধ্যে যৌতুক প্রথা বেশি চালু থাকায় তারা কন্যা-ভ্রূণ হত্যা শুরু করে । এইজন্য তাদের বংশ লোপ পেয়েছে । ভাগবতাদিতে যত রাজপুতদের কথা পাওয়া যায়, অধুনা তত দেখা যায় না । একটু চিন্তা করে দেখতে হয় । কন্যা-সন্তান হত্যা করলে অত্যন্ত অনর্থ হবে । কন্যার জন্মরোধ করতে গর্ভপাত করাচ্ছেন আর বিধবাদের বিবাহ চালু করছেন ! বিধবারা যদি বিবাহ করেন, কন্যাদের পাত্র কোথায় পাওয়া যাবে ? এমনি কন্যাদেরই বিবাহ হচ্ছে না আবার বিধবাদের বিয়ে দিতে প্রস্তুত হচ্ছেন ? শাস্ত্রমতেও বিধবাদের বিবাহ নিষিদ্ধ । পিতৃঋণ থেকে মুক্ত হওয়ার জন্য সন্তান উৎপাদনের দায়িত্ব পুরুষের । স্ত্রীদের কোনও দায়িত্ব নেই । পুরুষও যদি সুখ ও লোভের বশবর্তী হয়ে দ্বিতীয়বার বিবাহ করে তবে সে পাপভাগী হয় । যে ব্যক্তি বিবাহ না করে ভোগাদি ত্যাগ করতে সক্ষম নয়, তার জন্য বিবাহের বিধান দেওয়া হয়েছে । বিবাহ করা কোনও বড় কাজ নয় । ত্যাগের যত মহিমা, ভোগের মহিমা কখনও তা হয়নি, হতে পারে না এবং সম্ভবও নয় । তবুও বলা হয় যে বিধবাদের বিবাহ হওয়া উচিত ! বিধবাদের বিয়ে হতেই পারে না । যাতে কন্যা দান করা হয়, তাকেই বলা হয় বিবাহ । বিধবাকে কে দান করবে ? বিধবা-বিবাহ আসলে বিবাহই নয় । এ একটি সম্পর্ক, যা পশুদের মধ্যে হয়ে থাকে । এটি কোনও আদর্শ বা সম্মানের ব্যাপারই নয় ! কিন্তু আজকাল লোকে বলে যে বিধবাদের বিবাহ হওয়া উচিত । তেমনই যদি সাধুরা বলেন যে সাধুদের বিবাহ হওয়া উচিত, তাহল কী দশা হবে ! সংযমের জন্য কিছু তো স্থান থাকা প্রয়োজন । কৃপা করে ঠিক রাস্তায় চলুন ।</p>
<p class="Text"><span class="char-style-override-2">প্রশ্ন</span>—যৌতুক নেওয়া কি পাপ ?</p>
<p class="Text"><span class="char-style-override-2">উত্তর</span>—হ্যঁা, পাপ ।</p>
<p class="Text"><span class="char-style-override-2">প্রশ্ন</span>—পাপ হলে, শাস্ত্রে কেন এর বিধান আছে ?</p>
<p class="Text"><span class="char-style-override-2">উত্তর</span>—শাস্ত্রে যৌতুক দেওয়ার বিধান আছে, নেওয়ার নেই । যৌতুক নেওয়া উচিত নয় এবং না নেওয়ারই মহিমা গীত হয়েছে । কারণ, যৌতুক দেওয়া হল ত্যাগের বিষয়, আর যৌতুক নেওয়া তো সংগ্রহ করা । অর্থাৎ ত্যাগে আপনি স্বতন্ত্র কিন্তু সঞ্চয়ে নয় ।</p>
<p class="Text">চাওয়া দু’প্রকারের—(১) আমার জিনিস আমি পাব এই চাওয়া ন্যায়সঙ্গত কিন্তু পরমাত্মপ্রাপ্তিতে এই ইচ্ছাও পরিপন্থী । (২) অন্যের জিনিস আমি পেয়ে যাব, এই চাওয়াতে নরকগতি প্রাপ্ত হয় । এরূপই যৌতুক গ্রহণ করার যে ইচ্ছা, তা নরকের পথে নিয়ে যায় । যৌতুক কম পাওয়া, বেশি পাওয়া এবং না পাওয়া, এ সবই নির্ভর করে ভাগ্যের ওপর । কিন্তু অন্যায়ভাবে অপরের ধন নেওয়ার যে আকাঙ্ক্ষা থাকে তা ঘোর নরকগামী করে । মনুষ্যদেহ লাভ করে ভীষণ নরকে গমন করা কত বড় ক্ষতি, পতন । সুতরাং মানুষের কমপক্ষে ভীষণ নরকে নিয়ে যাওয়া ইচ্ছা—অন্যের ধন পাওয়ার ইচ্ছা পরিত্যাগ করতেই হবে ।</p>
<p class="Text">আসলে ধন ভাগ্য অনুসারেই পাওয়া যায়, ইচ্ছামাত্রেই নয় । যদি ইচ্ছামাত্রই পাওয়া যেত, তাহলে কেউ আর নির্ধন থাকত না ! ধনের আকাঙ্ক্ষা কখনও কারও পূর্ণ হয়নি, হবে না, হওয়া সম্ভবও নয় । তাকে পরিত্যাগ করতেই হবে । ধন যদি পাওয়া হয় তাহলে ইচ্ছা না রাখলে সহজেই পাওয়া যায় আর ইচ্ছা থাকলে কষ্টের দ্বারা, পাপ ও অন্যায়ের সাহায্যে পাওয়া যায় । গীতায় অর্জুন জিজ্ঞাসা করেছিলেন যে মানুষ না চাইলেও কেন পাপ করে ফেলে ? তার উত্তরে ভগবান বলেছিলেন যে, কামনাই হল সমস্ত পাপের মূল (৩ ।৩৬-৩৭) ।</p>
<p class="Text">আগেকার দিনে পুত্রের বিবাহের যৌতুকে প্রাপ্ত অর্থাদি বাইরেই বিতরণ করা হত, নিজ গৃহে রাখা হত না এবং ‘অন্যের কন্যাকে দান হিসাবে গ্রহণ করা হয়েছে’—তার প্রায়শ্চিত্ত স্বরূপ যজ্ঞ, দান, ব্রাহ্মণভোজন ইত্যাদি করানো হত । কারণ অপরের কন্যাকে দান হিসাবে নেওয়া মস্ত বড় ঋণ । কিন্তু গৃহস্থাশ্রমে কন্যাদান গ্রহণ করতে হয় তাই তাদের মধ্যে এই ভাব থাকত যে আমার ঘরে কন্যা হলে আমিও কন্যাদান করব ।</p>
<p class="Text">যেসব ব্রাহ্মণ নিয়ম মতো গোরু ইত্যাদি দান গ্রহণ করতেন, তাঁরাও সেইজন্য দান, যজ্ঞ, গায়ত্রীজপ ইত্যাদির দ্বারা সেগুলির প্রায়শ্চিত্ত করতেন—এ আমার নিজের দেখা । অন্যের অর্থগ্রহণ করা যদি পাপ হয়, তাহলে যৌতুক নেওয়াও পাপ । যদি যৌতুক নিতেই হয় তাহলে তা দাতার ইচ্ছাপূরণের, মনের প্রসন্নতার জন্য নেওয়া উচিত । নিজের যদি বিন্দুমাত্রও নেওয়ার আকাঙ্ক্ষা না থাকে, শুধু দাতার প্রসন্নতার জন্যই নিতে হয়, তাহলে সে নেওয়াও দেওয়ারই সমান ।</p>


<p class="Page-Break"> </p>
<p class="Heading" id="toc_marker-6">‘ঢোল গওয়াঁর সূদ্র পসু নারী’</p>
<p class="Text">কোনও গ্রন্থে লিখিত বিষয়ের ওপর আলোচনা করতে গেলে প্রথমেই সেই গ্রন্থটিকে ভালো করে পড়তে হয় । যে প্রসঙ্গে ঐ বিষয়টি এসেছে, সেটি পড়া এবং বোঝা প্রয়োজন । একবার আমাকে একটি কলেজে যেতে হয়েছিল, সেখানে গিয়ে আমি আমার স্বভাববশত জিজ্ঞেস করলাম, ‘বলুন কী বিষয়ে বলব ?’ তখন এক শিক্ষিতা মহিলা এসে বললেন—‘গোস্বামী তুলসীদাস নারী জাতির নিন্দা করেছেন এবং বলেছেন—</p>
<p class="Shlok-Color-2">ঢোল গওয়াঁর সূদ্র পসূ নারী ।</p>
<p class="Shlok-Color-2">সকল তাড়না কে অধিকারী ॥’</p>
<p class="Text">আমি জিজ্ঞাসা করলাম—‘এই চৌপাইটি কোথায় লেখা আছে ?’ তিনি বললেন—‘রামায়ণে’ । আবার জিজ্ঞাসা করলাম— ‘রামায়ণের কোথায় ?’ </p>
<p class="Text">উনি বললেন—‘অযোধ্যাকাণ্ডে !’ ‘কী প্রসঙ্গে লেখা হয়েছে ?’ তিনি বললেন—‘যেখানে নারীদের বর্ণনা আছে, সেখানে লেখা আছে ।’ তখন আমি তাঁকে বললাম দেখো, তুমি লেখাপড়া জানো, শিক্ষিতা, উচ্চ শিক্ষিত ব্যক্তিদের উচিত যে তারা যখন কিছু বলবে তা ঠিকমতো জেনেশুনে বলবে । কোনও ব্যক্তি যখন কোনও বিষয়ে বক্তব্য রাখতে চায় তখন তা বিচার-বিবেচনা করে বলা প্রয়োজন—</p>
<p class="Shlok-Color-2">বৈঠ সভা বিচ মুঁড়ে বাহর,</p>
<p class="Shlok-Color-2">বচন কাঢ়ি জে সোচ-বিচার ।</p>
<p class="Text">তোমার যদি কোনও প্রশ্ন থাকে তবে প্রথমে মূল গ্রন্থটি দেখো যে, এই চৌপাইটি কোথায় আছে ? গোস্বামীজী কাকে দিয়ে এটি বলিয়েছেন ? কে বলেছেন ? কমপক্ষে সেটি অনুসন্ধান করো, তারপরে প্রশ৺ করো । কোনও বিচার-বিবেচনা ছাড়াই এই বলে শ্রীগোস্বামীকে কলঙ্কিত করা যে, তিনি নারী-জাতির নিন্দা করেছেন—এ বড় অন্যায় কথা—‘<span class="char-style-override-2">নিজ অগ্যান রাম পর ধরহীঁ</span>’ (শ্রীশ্রীরামচরিতমানস ৭ ।৭৩ ।৯) ।</p>
<p class="Text">যদি পুরুষ-জাতি নারী-জাতির ওপর দোষারোপ করে অথবা নারী-জাতি পুরুষ-জাতির ওপর দোষারোপ করে তাহলে উভয়েই বেইমান । নিজ জাতিকে বড় করে অন্য জাতিকে ছোট করা মনুষ্যত্ব নয় । গোস্বামীজী সীতামায়ের শ্রীচরণ বন্দনা করেছেন—</p>
<p class="Shlok-Color-2">জনকসুতা জগ জননি জানকী ।</p>
<p class="Shlok-Color-2">অতিসয় প্রিয় করুনানিধান কী ॥</p>
<p class="Shlok-Color-2">তাকে জুগ পদ কমল মনাবউঁ ।</p>
<p class="Shlok-Color-2">জাসু কৃপাঁ নিরমল মতি পাবউঁ ॥</p>
<p class="Text-Right">  (শ্রীশ্রীরামচরিতমানস, বালকাণ্ড ১৮ ।৭-৮)</p>
<p class="Text">ইনি কি স্ত্রী-জাতির নিন্দা করতে পারেন ? ভালো লোকেরা অন্যের নিন্দা করতে পারেন না । তিনি বরং নিজের নিন্দা করতে পারেন যে, ভাই আমি তো এমন ! পার্বতী শঙ্করকে বলেছিলেন—</p>
<p class="Shlok-Color-2">জাসু ভবনু সুরতরু তর হোঈ ।</p>
<p class="Shlok-Color-2">সহি কি দরিদ্র জনিত দুখু সোঈ ॥</p>
<p class="Shlok-Color-2">সসিভূষন অস হৃদয়ঁ বিচারী ।</p>
<p class="Shlok-Color-2">হরহু নাথ মম মতি ভ্রম ভারী ॥</p>
<p class="Text"> . . . .</p>
<p class="Shlok-Color-2">জদপি জোষিতা নহিঁ অধিকারী ।</p>
<p class="Shlok-Color-2">দাসী মন ক্রম বচন তুম্হারী ॥</p>
<p class="Shlok-Color-2">গূঢ়উ তত্ত্ব ন সাধু দুরাবহিঁ ।</p>
<p class="Shlok-Color-2">আরত অধিকারী জহঁ পাবহি ॥</p>
<p class="Shlok-Color-2">অতি আরতি পূছউঁ সুররায়া ।</p>
<p class="Shlok-Color-2">রঘুপতি কথা কহহু করি দায়া ॥</p>
<p class="Text-Right">  (শ্রীশ্রীরামচরিতমানস, বালকাণ্ড ১০৮ ।১১০)</p>
<p class="Text">পার্বতীর কথা কত বিনম্র ! তিনি নিজেকে উচ্চ করে দেখাননি । ভালো লোকেরা কখনও নিজেকে উচ্চ, অপরকে নীচ বলেন না । ব্রাহ্মণ যদি সজ্জন হন, তাহলে তিনি কখনও ক্ষত্রিয়, বৈশ্য, শূদ্রের নিন্দা করেন না । যদি শূদ্র সজ্জন হন, তাহলে তিনি কখনও ব্রাহ্মণের নিন্দা করেন না । এখন যাঁরা অপরের নিন্দা করেন, ব্রাহ্মণদের ওপর দোষারোপ করেন, সাধুদের ওপর দোষারোপ করেন, তাঁরা নিজেরা যে কেমন লোক তা আপনারাই ভেবে দেখুন ! এঁরা কখনও ভালো লোক হতে পারেন না ।</p>
<p class="Text">লোক নানাপ্রকারের হয় । নারীদের মধ্যে যেমন সীতা আছেন তেমনই সূর্পনখাও আছে । পুরুষদের মধ্যে <br/>শ্রীরামও যেমন আছেন তেমন রাবণও আছে । গ্রন্থে নানাপ্রকার কথা বলা হয়ে থাকে, কিন্তু সেসব শিক্ষার জন্যই, নিন্দার জন্য নয় । তাঁর শিক্ষা হল—‘<span class="char-style-override-2">রামাদিবদ্ বর্তিতবং ন তু রাবণাদিবৎ</span>’ অর্থাৎ ব্যবহার যেন শ্রীরাম প্রভৃতির মতো হয়, রাবণাদির মতো না হয় ।</p>
<p class="Text">শ্রীরামচরিতমানসের সুন্দরকাণ্ডে (৫৯ ।১-৬) বলা হয়েছে—</p>
<p class="Shlok-Color-2">সভয় সিন্ধু গহি পদ প্রভু কেরে ।</p>
<p class="Shlok-Color-2">ছমহু নাথ সব অবগুন মেরে ॥</p>
<p class="Shlok-Color-2">গগন সমীর অনল জল ধরনী ।</p>
<p class="Shlok-Color-2">ইন্হ কই নাথ সহজ জড় করনী ॥</p>
<p class="Shlok-Color-2">তব প্রেরিত মায়াঁ উপজাএ ।</p>
<p class="Shlok-Color-2">সৃষ্টি হেতু সব গ্রন্থনি গাএ ॥</p>
<p class="Shlok-Color-2">প্রভু আয়সু জেহি কহঁ জস অহই । </p>
<p class="Shlok-Color-2">সো তেহি ভাঁতি রহেঁ সুখ লহঈ ॥</p>
<p class="Shlok-Color-2">প্রভু ভল কীন্হ মোহি সিখ দীন্হী ।</p>
<p class="Shlok-Color-2">মরজাদা পুনি তুম্হরী কিন্হী ॥</p>
<p class="Shlok-Color-2">ঢোল গওয়াঁর সূদ্র পসু নারী ।</p>
<p class="Shlok-Color-2">সকল তাড়না কে অধিকারী ॥</p>
<p class="Text">অর্থাৎ ‘পৃথ্বী, অপ, বায়ু, তেজ এবং আকাশ— এই পাঁচটিই হল জড় পদার্থ । জল হওয়াতে আমিও জড় স্বভাবসম্পন্ন । সৃষ্টির জন্যই আপনি এই পাঁচটি উৎপন্ন করেছেন । যাকে যেমন নির্দেশ দিয়েছেন, সে সেই অনুযায়ী নিজ নিজ মর্যাদায় থেকে সুখ পায় । প্রভু আমাকে শিক্ষা দিয়ে ভালোই করেছেন । কিন্তু মর্যাদাও আপনার দ্বারা সৃষ্ট । ঢোল, গওয়াঁর, শূদ্র, পশু এবং নারী—এরা সব তাড়না অর্থাৎ শিক্ষার অধিকারী ।’</p>
<p class="Text">সমুদ্র বলছেন—‘<span class="char-style-override-2">মরজাদা পুনি তুম্হারী কীন্হী</span>’ অর্থাৎ আমি যে মর্যাদায় থাকি, তা আপনারই সৃষ্ট তাতে আমার দোষ কোথায় ? দোষ তো আপনার । পরে বললেন যে ‘<span class="char-style-override-2">ঢোল গঁওয়ার সূদ্র পসু নারী । সকল তাড়না কে অধিকারী ॥</span>’ এবার ‘তাড়না’ শব্দটি নিয়ে বিচার করতে হয় যে এর অর্থ কী ? সমুদ্র বলেছেন যে ‘<span class="char-style-override-2">প্রভু ভল কীন্হ মোহি সিখ দীন্হী</span>’ অর্থাত্ প্রভু আমাকে শিক্ষা দিয়ে ঠিকই করেছেন । তাহলে এই প্রসঙ্গে জানা গেল যে শিক্ষাকে বলা হয় ‘তাড়না’ । চাণক্যনীতিতে আছে—</p>
<p class="Shlok-Color-2">লালয়েৎ পঞ্চ বর্ষাণি দশ বর্ষাণি তাড়য়েৎ ।</p>
<p class="Shlok-Color-2">প্রাপ্তে তু ষোড়শে বর্ষে পুত্রে মিত্রবদাচরেৎ ॥</p>
<p class="Text">পুত্রকে যদি পঞ্চম বৎসর থেকে মারতে শুরু করা যায়, তাহলে সে বেচারা দশ বৎসর পূর্ণ হবার আগেই মারা যাবে । অতএব ‘তাড়না’ শব্দটির অর্থ মারা নয়, শিক্ষা দেওয়া । এর মর্মকথা হল যে ঢোল, গওয়াঁর, শূদ্র, পশু, নারী—এরা শিক্ষার অধিকারী, সুতরাং এরা যদি ঠিকমতো শিক্ষা না পায় তাহলে দোষ তাদের নয়, দোষ শিক্ষা প্রদানকারীর । ঢোল যদি ঠিকমতো না বাজে, তাহলে দোষ ঢোলের নয়, দোষ বাদ্যকরের । গ্রাম্যলোক যদি ঠিকমতো ব্যবহার না করে তাহলে সে যার কাছে থাকে, দোষ সেই শিক্ষকের । শূদ্র যদি ঠিকমতো ব্যবহার না করে থাকে তাহলে দোষ হল ব্রাহ্মণ, ক্ষত্রিয় এবং বৈশ্যের । পশু যদি ঠিক না থাকে তাহলে দোষ হল তার শিক্ষাদাতার । বলদ, ঘোড়া, উট ইত্যাদিকে শিক্ষিত করতে গিয়ে যদি তারা কিছু খারাপ শেখে তবে তা সমস্ত জীবনই থেকে যায় । তেমনই নারী যদি ঠিক না হয়, তাহলে তার মা-বাবা এবং স্বামীকেই দোষ দেওয়া হয় । অর্থাৎ এরা সকলে শিক্ষার অধিকারী । যে অধিকারী সে যদি শিক্ষা না পায়, তাহলে শিক্ষা প্রদানকারীকে দোষ দেওয়া হয় । আমি দেখেছি সমাজে কোনও মেয়ে বিবাহের পরে শ্বশুরবাড়ি এসে যদি ঠিকমতো কাজ করতে না পারে, তাহলে বলা হয় একে মা কাজ শেখায়নি । মেয়েটি কাজ করে না, দোষ হয় মায়ের । সুতরাং মায়েরই দোষ, মেয়ের দোষ কোথায় ? অতএব ঢোল, গওয়াঁর, শূদ্র, পশু, নারী—এরা সকলেই শিক্ষার অধিকারী । অতএব এরা যদি ঠিকমতো শিক্ষা না পায় এদের দোষ কোথায় ? কিন্তু নির্বুদ্ধি ব্যক্তিরা এই কথাটি না বুঝে বলে থাকেন এই চৌপাইতে নারী-জাতির নিন্দা করা হয়েছে অতএব এর থেকে ‘নারী’ শব্দটি সরিয়ে লেখা উচিত—‘<span class="char-style-override-2">ঢোল, গওয়াঁর, সূদ, পসু, চারী । সকল তাড়না কে অধিকারী ॥</span>’ নিজেদের তো বুদ্ধি নেই, উল্টে অন্যের দোষ ধরে ‘নারী’র স্থানে ‘চারী’ শব্দ রাখলে ‘সকল’ শব্দটি ভুল হয়ে যায় ! যে ব্যাপার আমার মনের মতো নয়, তাকে কেটে অন্য কথা লেখো—এ বড় অন্যায় কথা । এ হল শ্রীগোস্বামীর বাণীকে হত্যা করা । ঠিকমতো দেখলে কারও বাণীকে হত্যা করা মনুষ্য হত্যার চেয়ে বড় পাপ । যে ব্যপার মাথায় না ঢোকে, তাকে উল্টো করে বোঝানো হল বুদ্ধির অজীর্ণতা । কথা পছন্দ না হলে বইকে বদলাও, গুরু পছন্দ না হলে গুরু বদল করো—যদি এরূপ ব্যাপার হয়, তাহলে আপনাদের শিক্ষা হবে কী করে, কী করে বুদ্ধিমান হবেন ? আপনাকে তাঁর অনুকূল হতে হবে, নাকি তাঁকেই বদলাবেন ?</p>
<p class="Text">আজকালকার সময় খুবই অদ্ভুত । যে কথা নিজে বুঝবে না, তাকে ভুল বলে দেবে । একটু দয়া করুন, ঐ কথাটি অন্তত বোঝার তো চেষ্টা করবেন ? কিন্তু বুদ্ধির অজীর্ণ হয়েছে । নিজেকে এত বুদ্ধিমান মনে করা হয়েছে যে তাতে আর কিছু বাকি নেই । একবার কোনও এক ভাই আমার সঙ্গে কথা বলতে থাকলে আমি বললাম, ‘দেখ ভাই, আমরা দুজনেই পণ্ডিত । তোমার মনে তুমি পণ্ডিত, আমার মনে আমি । তোমার কথা আমি শুনি না, আমার কথা তুমি শোন না । তোমার আমার থেকে কিছু শেখার নেই, আমারও তোমার থেকে শেখার নেই । দুটি পাথর নিজেদের মধ্যে ঠোকাঠুকি হলে আগুনের স্ফুলিঙ্গই বেরোবে । দুজন পণ্ডিত নিজেদের মধ্যে লড়াই করলে কি কোনও শান্তি পাওয়া যাবে ? কাউকে তো শিষ্য হতে হবে, কাউকে তো নম্র হতে হবে ! কলস যদি পূর্ণ হয়, খালি না থাকে, তাহলে আর কী করে ভরবে ? কিছু স্থান খালি থাকলে তবেই কিছু ভরা যায় ।’</p>
<p class="Text">‘তাড়না’ শব্দটির অর্থ শিক্ষা । সমুদ্র বলেছিলেন—‘<span class="char-style-override-2">প্রভু ভল কীন্হ মোহি সিখ দীন্হী</span>’ তিনি ‘মোহি তাড়না দীন্হী’ বলেননি । ‘তাড়না’র অর্থ মারা কী করে হয় ? যে প্রসঙ্গ চলছে, সেই অনুযায়ী তো অর্থ হবে । কথা হচ্ছে শিক্ষার, মারার নয় । ঢোল-গঁওয়ার ইত্যাদি খারাপ হলে দোষ হল তাদের শিক্ষা প্রদানকারীর । তাদের নিজেদের দোষ নয় ।</p>
<p class="Text"><span class="char-style-override-2">শ্রোতা</span>—তাহলে এতো তাদের প্রশংসা করা হল !</p>
<p class="Text"><span class="char-style-override-2">স্বামীজী</span>—হ্যঁা, প্রশংসাই করা হল । তাদের মধ্যে কোনও দোষ হলে, সে দোষ তাদের নয়, দোষ শিক্ষকদের । এইটিই হল কথা, কিন্তু দোষারোপ করেন যে, শ্রীগোস্বামী নারী-জাতির নিন্দা করেছেন । হে অন্নদাতা দয়া করো ! একটু বোঝার চেষ্টা করো যে কোন্ প্রসঙ্গে কী কথা বলা হয়েছে এবং কে বলেছেন ? বক্তা তাঁর নম্রতা দেখাতে পারেন কিন্তু তিনি দোষারোপ করে অপরকে নীচু করতে পারেন কি ? সমুদ্র বিনয়পূর্বক বলেছেন যে আপনি ভালো করেছেন আমাকে শিক্ষা দিয়ে, আমি তো শিক্ষার অধিকারী । ঠিকভাবে শিক্ষা দেওয়াকে ‘তাড়না’ বলা হয় । তাই বলা হয়েছে—</p>
<p class="Shlok-Color-2">লালনাদ্ বহবো দোষাস্তাড়নাদ্ বহবো গুণাঃ ।</p>
<p class="Shlok-Color-2">তস্মাং পুত্রং চ শিষ্যং চ তাড়য়েং ন তু লালয়েৎ ॥</p>
<p class="Text">বাবার কাছে থাকলে ছেলে যতটা শোধরায়, মার কাছে থাকলে তত নয়, অধ্যাপকের কাছে থাকলে যত শোধরায়, বাবার কাছে থাকলে তত নয় আর সন্ত-মহাত্মা পুরুষের কাছে থাকলে যত শোধরায়, অধ্যাপকের কাছে থাকলে তত নয় । এর অর্থ হল বালকের ওপর যত বেশি মোহ থাকবে, তত বেশি তার পতন হবে । মায়ের কাছে থাকলে বালক প্রায়শই শোধরায় না, কেননা মায়ের পুত্রের ওপর মোহ থাকে, দয়া থাকে যা বালককে মূর্খ করে, যাতে তার অহিত হয়, সে আবার কীসের দয়া ? দয়া তাকেই বলে যার দ্বারা বালক বিদ্বান হয়, শ্রেষ্ঠ হয় । পিতার মোহ কম থাকে, পিতার থেকেও অধ্যাপকের মোহ কম হয় । সন্ত-মহাত্মারা নির্মোহ হন, তাই তাঁদের কাছে বালক বিশেষভাবে গড়ে ওঠে । গোস্বামী মহারাজ বালক বয়সে সন্ত নরহরি মহারাজের কাছে ছিলেন । তিনি বলতেন যে বাল্যকালে আমি সূকরক্ষেত্রে গুরুর কাছ হতে রামচরিতমানস শুনেছি । কিন্তু সেই সময় আমি নাবালক ছিলাম, আমার জ্ঞান ছিল না, তাই আমি তা বুঝতে পারিনি ।* কিন্তু এমন সত্ত্বেও তিনি কত উচ্চস্তরের সাধু হয়েছিলেন এবং রামচরিতমানসের কত গভীরে তঁার প্রবেশ হয়েছিল !</p>
<p class="Footnotes-Bold">* ম্যায় পুনি নিজ গুর সন সুনী কথা সো সূকরখেত ।</p>
<p class="Footnotes-Bold"> সমুঝি নহিঁ তসি বালপন তব অতি রহেউঁ অচেত ॥</p>
<p class="Footnotes-Right"> (শ্রীশ্রীরামচরিতমানস ১ ।৩০.ক)</p>


<p class="Page-Break"> </p>
<p class="Heading" id="toc_marker-7">মাতৃশক্তির তিরস্কার</p>
<p class="Text">বর্তমান কালে নারীজাতিকে মহা অবজ্ঞা, ঘোর অপমান করা হচ্ছে । নারীর মহান মাতৃরূপ নষ্ট করে তাঁকে শুধুমাত্র ভোগ্যা-স্ত্রীর রূপ দেওয়া হচ্ছে । ভোগ্যা স্ত্রী বেশ্যার সমতুল্য । মায়ের (মাতৃশক্তির) যত সম্মান হয়ে থাকে তত সম্মান স্ত্রীর (ভোগ্যার) হয় না । কিন্তু যিনি নারীকে ভোগ্যা মনে করেন, নারীর গোলাম সেই ভোগী ব্যক্তি এ কথার কী বুঝবেন ? বুঝতেই পারবেন না । মা হওয়ার জন্য বিবাহ করা হয়, ভোগ্যা হওয়ার জন্য নয় । সন্তান উৎপাদনের জন্যই পিতা কন্যাদান করেন এবং বংশবৃদ্ধির উদ্দেশ্যেই বরপক্ষ কন্যাদান স্বীকার করেন । কিন্তু এখন নারীকে মা হতে দেওয়া হচ্ছে না, তাঁকে ভোগ্যা করা হচ্ছে । এ নারীজাতির কি মহা অপমান !</p>
<p class="Text">নারী হলেন বাস্তবে মাতৃশক্তি । তিনি নারী-পুরুষ উভয়েরই জননী । তিনি পত্নী শুধু পুরুষেরই হন । কিন্তু মা হন স্ত্রী ও পুরুষ উভয়েরই । পুরুষ যদি ভালো হন, তাহলে শুধু তাঁর কুলেরই মহিমা বাড়ে, কিন্তু নারী ভালো হলে তাঁর পিতৃকুল, শ্বশুরকুল— উভয় কুলেরই মহিমা বাড়ে । রাজা জনক সীতাকে বলেছেন— ‘<span class="char-style-override-2">পুত্রি পবিত্র কিয়ে কুল দোঊ </span>।’ (শ্রীশ্রীরামচরিতমানস, অযোধ্যাকাণ্ড ২৮৭ ।১)</p>
<p class="Text">এখনকার দিনে বিবাহের আগে কন্যার স্বভাব, সহিষ্ণুতা, ভগবদ্ বিশ্বাস, কার্য-কুশলতা ইত্যাদি গুণগুলি না দেখে শুধুমাত্র দৈহিক সৌন্দর্য দেখা হয় । পরিণামের দিকে লক্ষ না রেখে তাৎক্ষণিক ভোগের দৃষ্টিতে কন্যাকে পরীক্ষা করা হয় । তারা বিচার করে না যে সৌন্দর্য ক’দিনের ? কিন্তু স্বভাব হল চিরদিনের(১) ভোগী ব্যক্তি জগতের সমস্ত রমণী লাভ করলেও সন্তুষ্ট হয় না—</p>
<p class="Footnotes">(১) দ্রৌপদী অতি সুন্দরী হওয়ার জন্যই জয়দ্রথ, কীচক এবং অষ্টাদশ অক্ষৌহিণী সৈন্য নিধন হয় । তাই বলা হয়—</p>
<p class="Footnotes-Bold">ঋণকর্তা পিতা শত্রুঃ মাতা চ ব্যভিচারিণী । </p>
<p class="Footnotes-Bold">ভার্যা রূপবতী শক্রন্ পুত্রঃ শক্ররপণ্ডিতন্ ॥</p>
<p class="Footnotes-Right"> (চাণক্যনীতি ৬ ।১০)</p>
<p class="Footnotes">ঋণদার পিতা, ব্যভিচারিণী মা, সুন্দরী স্ত্রী ও মূর্খ পুত্র— এই চারজন শত্রুর ন্যায় (দুঃখদায়ী হয়ে থাকে) ।</p>
<p class="Shlok-Color-2">যৎ পৃথিব্যাং ব্রীহিয়বং হিরণ্যং পশবন্ স্ত্রিয়ন্ ।</p>
<p class="Shlok-Color-2">ন দুহ্যন্তি মনঃপ্রীতিং পুংসন্ কামহতস্য তে॥</p>
<p class="Text-Right">  (ভাগবত ৯ ।১৯ ।১৩)</p>
<p class="Text">‘পৃথিবীতে যত শস্যভাণ্ডার, স্বর্ণ, পশু এবং নারীরত্ন আছে, তা সব একসঙ্গে পেয়ে গেলেও কামনা জর্জরিত ব্যক্তিকে সন্তুষ্ট করতে সক্ষম হয় না ।’</p>
<p class="Text">এই সব ভোগী ব্যক্তিরাই নির্বীর্যকরণ, গর্ভপাতের ন্যায় মহাপাপ করে থাকে । বিবাহ করা হয় বংশবৃদ্ধির উদ্দেশ্যে । কন্যা যদি সদ্গুণসম্পন্ন, সদাচারী হন, তাহলে তঁার সন্তানও সদ্গুণসম্পন্ন হয়ে থাকে, কারণ মায়ের স্বভাবই সাধারণত পুত্রের মধ্যে বর্তায় । একটি প্রবাদ আছে— ‘নর নানানে জায়ে হ্যায়’ অর্থাৎ মাতুলকুলের স্বভাব ব্যক্তিদের উপর বর্তায় । ‘<span class="char-style-override-2">মাঁ পর পুত পিতা পর ঘোড়া । বহুৎ নহী তো থোড়া থোড়া ।</span>’</p>
<p class="Text">কন্যাদান করলেও তাতে মেয়ের সম্মান হয়, অবজ্ঞা নয় । এটি অন্য দানের মতো নয় । অন্যান্য দানে দান করা, জিনিসের ওপর দাতার কোনও অধিকার থাকে না, কিন্তু কন্যাদানের পর কন্যার সন্তান জন্মালেই মা-বাবার কন্যার ওপর অধিকার ফিরে আসে । প্রয়োজনে তাঁরা কন্যার গৃহে অন্ন-জলও গ্রহণ করতে পারেন । কেননা কন্যার স্বামী পিতৃঋণ মুক্ত হবার জন্যই কন্যাকে স্বীকার করেছিলেন এবং সন্তান জন্মের পরে তিনি পিতৃঋণ থেকে মুক্ত হয়েছেন । তাই গোত্র অন্য হলেও দৌহিত্র মাতামহও মাতামহীর শ্রাদ্ধ-তর্পণ করে থাকে, এটি শাস্ত্রাচার ও লোকাচারেও প্রসিদ্ধ আছে ।</p>
<p class="Text">আমাদের শাস্ত্রে নারী-জাতিকে অনেক সম্মান দেওয়া হয়েছে । স্ত্রী-জাতির রক্ষার জন্য তাঁদের পিতা, পতি বা পুত্রের আশ্রয়ে থাকার নির্দেশ দেওয়া হয়েছে, যাতে তারা পদে পদে বিপদে না পড়ে এবং বেশ্যা হয়ে না যায় ।(১) নারী যদি চাকরী করে সেটি বাস্তবে তার অপমান, গৃহে থাকলেই তার মর্যাদা বজায় থাকে । গৃহে তিনি মহারানী, বাইরে গেল চাকরানী । গৃহে তিনি একজন পুরুষের অধীন, বাইরে গেলে তাকে অনেক স্ত্রী-পুরুষের অধীন হতে হয় । তাঁকে উচ্চপদস্থ অফিসারদের অধীনতা, তিরস্কার সহ্য করতে হয়—যা তাঁর কোমল হৃদয়ের পক্ষে কষ্টকর । তাঁরা আদর ও সম্মানের যোগ্য, তিরস্কারের নয় । পিতা-পতি-পুত্রের অধীনতা বাস্তবে নারীকে পরাধীন করে না, বরং মহৎ ভাবে স্বাধীন করে । গৃহে বৃদ্ধা মায়ের সব থেকে বেশি সম্মান হয়, ছেলে-নাতি সবাই তাঁকে সম্মান করে । কিন্তু গৃহের বাইরে বৃদ্ধা নারীকে সকলেই অবজ্ঞা করে থাকে ।</p>
<p class="Footnotes-Bold">(১) ভ্রমন্সম্পূজ্যতে রাজা ভ্রমন্সম্পূজ্যতে দ্বিজঃ ।</p>
<p class="Footnotes-Bold"> ভ্রমন্সম্পূজ্যতে যোগী ভ্রমন্তী স্ত্রী বিনশ্যতি ॥ </p>
<p class="Footnotes-Right">(চাণক্যনীতি ৬ ।৪)</p>
<p class="Footnotes">‘ভ্রমণ করলে রাজা পূজিত হন, ভ্রমণে ব্রাহ্মণ পূজিত হন, ভ্রমণে যোগীও পূজিত হন কিন্তু স্ত্রীলোক ভ্রমণ করলে (অর্থাৎ স্বাধীনভাবে ভ্রমণ করলে) বিনষ্ট হয় অর্থাৎ তার পতন হয় ।’</p>
<p class="Text">স্ত্রীলোক বাইরের কাজ ঠিকমতো করতে পারে না আর পুরুষে গৃহের কাজ সামলাতে পারে না । নারী অফিসে কাজ করলেও সেখানে সোয়েটার বোনে অর্থাৎ গৃহের কাজ করে ! পুরুষে মেজাজ দেখায় যে নারীরা সংসারে কী এমন কাজ করে, কাজ তো আমরাই করি, পয়সা রোজগার করি । যদি একদিন পুরুষকে ঘরের রান্নাবান্না ও বাচ্চা দেখাশোনা করতে হয় তাহলেই সে বুঝে যায় যে নারীরা ঘরে কী করে ! যদি স্ত্রীর মৃত্যু হয় তাহলে বাচ্চাকে শাশুড়ি, দিদিমা, পিসীমা বা মাসীমার কাছে পাঠিয়ে দেয় কেননা পুরুষে তাকে পালন করতে পারে না । কিন্তু পতির মৃত্যু হলে স্ত্রী নানারূপ কষ্ট সহ্য করেও সন্তান পালন করেন, তাকে লেখা-পড়া শিখিয়ে যোগ্য করে তোলেন । কারণ নারী হল মাতৃ-শক্তি, তাঁর মধ্যে পালন করার যোগ্যতা থাকে । আমি ছোট ছেলে-মেয়েদেরও দেখেছি । ছোট মেয়ে কোনও জিনিস পেলে পকেটে রেখে দেয় যে ভাই-বোনেদের দেবে আর ছোট ছেলে কোনও জিনিস পেলে তা নিজেই খেয়ে নেয় । কোনও সাধু, গরীব, ক্ষুধার্ত ব্যক্তি বসে থাকলে, পুরুষেরা পাশ দিয়ে চলে গেলেও তাদের মনে কোনও ভাব আসে না । কিন্তু স্ত্রীলোক হলে জিজ্ঞাসা করবে—কি বাবাজী, কিছু খাবেন ? কারণ তাঁদের মনে দয়া থাকে । তাঁদের সন্তান প্রতিপালন করতে হয়, তাই ভগবান তাঁদের এরূপ হৃদয় দিয়েছেন ।</p>
<p class="Text">আজকাল নারীদের পুরুষদের সমান অধিকার দেবার কথা বলা হয়, কিন্তু শাস্ত্রে মাতৃরূপে স্ত্রীদের পুরুষদের চেয়ে বেশি অধিকার দেওয়া হয়েছে ।</p>
<p class="Shlok-Color-2">সহস্রং তু পিতৃন্ মাতা গৌরবেণাতিরিচ্যতে॥</p>
<p class="Text-Right"> (মনুস্মৃতি ২ ।১৪৫)</p>
<p class="Text">‘মায়ের স্থান পিতার থেকে সহস্র গুণ অধিক বলে মানা হয় ।’</p>
<p class="Shlok-Color-2">সর্ববন্দ্যেন যতিনা প্রসূর্বন্দ্যা প্রযত্নতঃ ॥</p>
<p class="Text-Right">  (স্কন্দপুরাণ, কাশীখণ্ড ১১ ।৫০)</p>
<p class="Text">‘সকলের বন্দনীয় সন্ন্যাসীরও মাতাকে শ্রদ্ধাসহ প্রণাম করা উচিত ।’</p>
<p class="Text">আজকাল গর্ভপরীক্ষা করে দেখা হয়, কন্যা-সন্তান হলে তা নষ্ট করা হয় । এই কি স্ত্রীলোককে সমান অধিকার দেওয়া ? </p>
<p class="Text">‘মা’ শব্দের দ্বারা যে ভাব উৎপন্ন হয়, ‘স্ত্রী’ শব্দে সেই ভাব আসে না । তাই শ্রীশঙ্করাচার্য মহারাজ ভগবান শ্রীকৃষ্ণকেও ‘মা’ বলে ডাকতেন—‘<span class="char-style-override-2">মাতঃ কৃষ্ণাভিধানে</span>’ (প্রবোধ. ২৪৪) । উপনিষদে ‘মাতৃদেবো ভব’, ‘পিতৃদেবো ভব’ বলে সর্বপ্রথম মাকে সেবা করার নির্দেশ দেওয়া হয়েছে । ‘বন্দে মাতরম্’ শব্দেও মায়ের-ই বন্দনা করা হয়েছে । হিন্দুধর্মে মাতৃশক্তির উপাসনায় বিশেষ গুরুত্ব দেওয়া হয়েছে । ঈশ্বরকোটির পঞ্চদেবতার মধ্যেও মাতৃশক্তি (ভগবতী)র স্থান আছে । দেবী ভাগবত দুর্গাসপ্তশতী (চণ্ডী) ইত্যাদি অনেক গ্রন্থ মাতৃশক্তির ওপর রচিত হয়েছে । জগতের সকল নারীকে মাতৃশক্তির রূপ বলে মানা হয়—‘<span class="char-style-override-2">বিদ্যাঃ সমস্তাস্তব দেবি ভেদাঃ ।</span>’</p>
<p class="Shlok-Color-2">স্ত্রিয়াঃ সমস্তাঃ সকলা জগৎসু । দুর্গাসপ্তশতী (চণ্ডী) ১১ ।৬</p>
<p class="Text">কিন্তু ভোগী-ব্যক্তিরা মাতৃশক্তির কী বুঝবে ? বুঝতে সক্ষমই নয় । তারা তো নারীকে শুধুমাত্র ভোগ্যা বলেই মনে করে ।</p>
<p class="Text">শাস্ত্রে যে নারীদের পুনর্বিবাহ না করে বিধবা ধর্ম পালনের কথা বলা হয়েছে, তাতে তাদের সম্মানই করা হয়েছে, অবজ্ঞা নয় । ধর্ম পালনের জন্য কষ্ট সহ্য করা অবজ্ঞা নয়, এ হল তিতিক্ষা, তপস্যা । তিতিক্ষু, তপস্বী ব্যক্তির সমাজে খুব সম্মান হয় । পুরুষেরা স্ত্রীকে গালি দিক, দুঃখ দিক, ডিভোর্স করুক বা মারুক—শাস্ত্রে এমন কথা বলা নেই । শুধু তাই নয়, স্ত্রী যদি কোনও বড় অপরাধ করে, তবুও তাকে মারবার বিধান দেওয়া নেই—বরং তাকে ক্ষমা করতে বলা হয়েছে ।</p>
<p class="Text">ভীষ্ম কৌরবসেনার রক্ষাকর্তা ছিলেন—‘<span class="char-style-override-2">অপর্যাপ্তং তদস্মাকং বলং ভীষ্মাভিরক্ষিতম্</span>’ (গীতা ১ ।১০) কিন্তু দুের্যাধন তাঁর সৈন্যদের আদেশ দিয়েছিলেন ভীষ্মকে রক্ষা করতে—‘<span class="char-style-override-2">ভীষ্মমেবাভিরক্ষন্তু ভবন্তঃ সর্ব এব হি</span>’ (গীতা ১ ।১১) । কারণ দুের্যাধন জানতেন যে, শিখণ্ডী সম্মুখে এলে ভীষ্ম কখনও তাকে অস্ত্রাঘাত করবেন না, তাতে যদি তাঁর প্রাণ যায়, তাও স্বীকার । শিখণ্ডী আগে নারী ছিলেন, এখন নয় কিন্তু ভীষ্ম তাঁকে নারী বলেই মনে করতেন, তাই তাঁর ওপর অস্ত্রাঘাত করেননি বরং তিনি মৃত্যুকেও স্বীকার করতে প্রস্তুত ছিলেন—নারীজাতির এ কত বড় সম্মান !</p>
<p class="Text">কয়েক বছর আগেকার কথা । একবার যোধপুরের রাজা স্যার উম্মেদসিংজী এবং বিকানিরের রাজা স্যার শার্দূলসিংজী শিকার করতে জঙ্গলে গিয়েছিলেন । সেখানে শার্দূলসিংজীর গুলি পায়ে লেগে এক সিংহিনী আহত হয় । আহত হয়ে সে গর্জন করে সামনে এলে উম্মেদসিংজী বললেন— ‘হীরা ! এ কি করেছ ? এ তো সিংহিনী !’ তিনি তখন তার ওপর আর গুলি চালাননি এবং চেষ্টা করে নিজেকে রক্ষা করেন । নারীজাতির এ কত বড় সম্মান !</p>
<p class="Text">শাস্ত্রে পুরুষদের জন্য সান্ধ্যোপাসনা, অগ্নিহোত্র, যজ্ঞ, বেদপাঠ ইত্যাদি নানা কর্তব্য বলা হয়েছে, কিন্তু স্ত্রীকে ঐ সব কর্তব্য-কর্ম থেকে, পিতৃঋণাদি থেকে মুক্ত রাখা হয়েছে এবং স্ত্রীকে পতির পুণ্যের অর্ধেক ভাগীদার করা হয়েছে । কিন্তু যারা শাস্ত্র জানে না তারা এ-সব বিষয়ে কী জানবে ? আজকাল নারীদের তাদের কর্তব্য থেকে বিমুখ করে নানা ঝঞ্ঝাটে জড়ানো হচ্ছে । শাস্ত্রে শুধু পুরুষদেরই যজ্ঞোপবীত ধারণ সন্ধ্যে-উপাসনাদি বিশেষ কর্ম করার নির্দেশ দেওয়া হয়েছে । কিন্তু আজকাল নারীদেরও যজ্ঞোপবীত প্রদান করে তাদের নানা ঝামেলায় ফেলা হচ্ছে । এ কি বুদ্ধিমানের কাজ ? পত্নী তো পতির করা পুণ্যকর্মের ভাগীদার হন, কিন্তু পাপের ভাগীদার হন না । তিনি অনায়াসে আধাপুণ্য লাভ করেন । সমাজেও দেখা যায় ডাক্তার বা পণ্ডিতের স্ত্রী মূর্খ হলেও তাঁদের ডাক্তারনী, পণ্ডিতানী বলা হয় । আসলে আজকাল অহংকারকে প্রাধান্য দেওয়া হয়, তাই বিনয় প্রকাশ করতে না বলে অহং অভিমানই বাড়াতে বলা হয়, যা হল পতনের কারণ । পুরুষে এরূপ করে, আমি কেন করব না ? আমি কেন পিছিয়ে থাকব ?—এ শুধু অহংবোধ বৃদ্ধির কথা । অহং অভিমান হল জন্ম-মৃত্যুর কারণ এবং নানাপ্রকার কষ্ট ও শোক প্রদানকারী ।</p>
<p class="Shlok-Color-2">সংসৃত মূল সূলপ্রদ নানা ।</p>
<p class="Shlok-Color-2">সকল সোক দায়ক অভিমানা ॥</p>
<p class="Text-Right"> (শ্রীশ্রীরামচরিতমানস, উত্তরকাণ্ড ৭৪ ।৩)</p>
<p class="Text">অহং-অভিমানী ব্যক্তি শাস্ত্রের কথা কী বুঝবে ? সে কিছু বুঝতেই পারবে না ।</p>
<p class="Text">সংসারের হিতের জন্য মাতৃশক্তি অনেক কাজ করেছে । রক্তবীজ ইত্যাদি রাক্ষসদের সংহারও মাতৃশক্তি করেছেন । তিনিই আমাদের হিন্দু সংস্কৃতির রক্ষাকর্ত্রী । এখনও প্রত্যক্ষভাবে দেখা যায় যে ব্রত-পার্বণ, রীতি-নিয়ম, মা-বাবার শ্রাদ্ধাদি কাজের কথা যত নারীরা মনে রাখেন, তত পুরুষেরা পারেন না । পুরুষেরা নিজ কুলের কথাই ভুলে যান, কিন্তু নারীরা অন্য কুলের হলেও মনে করিয়ে দেন অমুক দিন তোমার বাবা বা মায়ের শ্রাদ্ধ, ইত্যাদি । মন্দিরে, কথা-কীর্তনে, সৎসঙ্গে যত নারীরা অংশ নেন, তত পুরুষেরা নয় । কার্তিকস্নান, ব্রত, দান, পূজা, রামায়ণাদি পাঠ যত নারীরা করেন, পুরুষেরা তত নয় । অর্থাৎ নারীরাই আমাদের সংস্কৃতি রক্ষা করেন । যদি তাঁদের চরিত্র নষ্ট হয়ে যায় তাহলে এই সংস্কৃতি কীভাবে রক্ষা পাবে ? একটি শ্লোক আছে—</p>
<p class="Shlok-Color-2">অসন্তুষ্টা দ্বিজা নষ্টাঃ সন্তুষ্টাশ্চ মহীভূজঃ ।</p>
<p class="Shlok-Color-2">সলজ্জা গণিকা নষ্টা নির্লজ্জাশ্চ কুলাঙ্গনাঃ ॥</p>
<p class="Text-Right"> (চাণক্যনীতি ৮ ।১৮)</p>
<p class="Text">‘সন্তোষহীন ব্রাহ্মণ বিনষ্ট হয়, সন্তুষ্ট রাজা বিনষ্ট হয়, লজ্জাবতী বেশ্যা বিনষ্ট হয় এবং লজ্জাহীনা কুলবধূ বিনষ্ট হয়, অর্থাৎ তাঁর পতন হয় বলে জানবে ।’</p>
<p class="Text">বর্তমানে সন্তান নিরোধক কৃত্রিম উপায়ের প্রচার ও প্রসারে নারীদের লজ্জা, শীল, সতীত্ব, সচ্চরিত্রতা, সদাচরণ নষ্ট হয়ে যাচ্ছে । পরিণামে নারীজাতি ভোগ্য-বস্তু হয়ে উঠেছে । যদি নারীজাতির চরিত্র ভ্রষ্ট হয়ে যায় তাহলে দেশের কী দশা হবে ? নতুন যে বংশ সৃষ্টি হবে, তারা কার কাছে প্রথম শিক্ষা নেবে ? নারী যদি নষ্ট হয় তবে তাদের থেকে উৎপন্ন সন্তানও (পুত্র- কন্যা) সুস্থ-প্রকৃতির হবে না । যদি নারী ঠিক থাকে, তাহলে পুরুষ খারাপ হলেও সন্তান খারাপ হবে না । অতএব নারীদের চরিত্র, শীল, লজ্জা ইত্যাদি রক্ষা করা এবং তাঁদের অপমানিত, তিরস্কৃত হতে না দেওয়া হল মানুষমাত্রেরই কর্তব্য ।</p>


<p class="Page-Break"> </p>
<p class="Heading" id="toc_marker-8">প্রয়োজনীয় সাবধানতা</p>
<p class="Text para-style-override-4">মনোযোগ দিয়ে পড়ুন এবং চিন্তা করুন</p>
<p class="Text">১ । পরিবার নিয়ন্ত্রণ কর্মসূচির দ্বারা জীবন-নির্বাহের ব্যবস্থায় কোনওরকম বৃদ্ধি তো হয়নি বরং এমন অনেক মন্দ জিনিসের বৃদ্ধি হয়েছে যার ফলে সমাজের ঘোর পতন হয়েছে ।</p>
<p class="Text">২ । জীবন-নির্বাহের সাধনগুলিতে নূনতা (বেকারী, দারিদ্রতা প্রভৃতি) হওয়ার কারণ জনসংখ্যা-বৃদ্ধি নয়, তা হল নিজেদের সুখভোগের ইচ্ছার বৃদ্ধি । ভোগেচ্ছা বৃদ্ধি হলে মানুষ আরামপ্রিয়, অলস এবং অকর্মণ্য হয়ে যায় । তার ফলে তারা জীবন-নির্বাহের উপকরণগুলির উপভোগ (ব্যয়) বেশি করে, কিন্তু উৎপাদন করে না ।</p>
<p class="Text">৩ । পরিবার নিয়ন্ত্রণের কারণগুলি হল—ঈশ্বর সকলের পালনকর্তা, ‘ঈশ্বরের’ প্রতি এই বিশ্বাস না থাকা, প্রত্যেকে তার ভাগ্যানুসারে পেয়ে থাকে নিজের ‘ভাগ্যের’ প্রতি এই বিশ্বাস না থাকা এবং নিজেদের ‘পুরুষার্থের’ প্রতি বিশ্বাস না থাকা ।</p>
<p class="Text">৪ । সরকারের কর্তব্য হল দেশে জন্মগ্রহণকারী প্রত্যেক নাগরিকের জীবন-নির্বাহের ব্যবস্থা করা, নাকি জন্মের উপর বাধা সৃষ্টি করা ? জন্ম রুদ্ধ করা তো বাস্তবে নিজেদের পরাজয় (ব্যবস্থা করতে অসামর্থতা) স্বীকার করে নেওয়া ।</p>
<p class="Text">৫ । জনগণের প্রয়োজন অনুসারে জীবন-নির্বাহের সাধনগুলির বৃদ্ধি না করে জনসংখ্যা কম করা হল সেইরকম যেমন জামা দেহের তুলনায় ছোট হলে জামাকে বড় না করে দেহকেই কেটে ছোট করা । অথবা ভোজনালয়ে বেশি লোক সমাগম হলে খাদ্যবস্তু না বাড়িয়ে লোকেদেরই মারধোর শুরু করে দেওয়া ।</p>
<p class="Text">৬ । মানুষের জন্ম আটকে দিয়ে অধিক শস্য উৎপাদনের চেষ্টা হল সেইরকম যেমন গর্ভে শিশুর আগমন আটকে দিয়ে মাতৃস্তনে বেশি দুধ সৃষ্টির চেষ্টা করা ।</p>
<p class="Text">৭ । যেখানে গাছ বেশি সেখানে বৃষ্টিও বেশি হয়, তাহলে মানুষ যদি বেশি হয় খাদ্য বেশি হবে না কেন ? বাস্তব কথা হল, আগে যখন জনসংখ্যা কম ছিল তখন বিদেশ থেকে শস্য আমদানী করতে হত, কিন্তু এখন জনসংখ্যা বৃদ্ধি হয়েছে আর শস্য, ফল প্রভৃতি বিদেশে চালান করা হচ্ছে ।</p>
<p class="Text">৮ । প্রয়োজনই আবিষ্কারের জননী । যদি জনসংখ্যা বৃদ্ধি হয় তাহলে তার পালন-পোষণের উপকরণও বৃদ্ধি পাবে, শস্যের উৎপাদন বাড়বে, বস্তুর উৎপাদন বৃদ্ধি পাবে, শিল্প বাড়বে । তাহলে জনসংখ্যা বৃদ্ধির জন্য চিন্তা কেন ?</p>
<p class="Text">৯ । মানুষের কেবল পেট-ই হয় না, তার দুটি হাত, দুটি পা এবং একটি মস্তিষ্কও হয় । যার দ্বারা সে কেবল নিজেরই নয়, উপরন্তু আরও অনেকের ভরণ-পোষণ করতে পারে । তাহলে জনসংখ্যা বৃদ্ধির জন্য চিন্তা কেন ?</p>
<p class="Text">১০ । উৎপাদন বৃদ্ধি করতে চান, কিন্তু উৎপাদক শক্তি (জনসংখ্যা) কমাতে চান । এর মধ্যে বুদ্ধিমত্তা কোথায় ?</p>
<p class="Text">১১ । একটি-দুটি সন্তান হলে ঘরের কাজই সামলানো যাবে না । তাহলে সমাজের কাজ কে করবে ? কে চাষ করবে ? কে সেনায় ভর্তি হবে ? প্রকৃত পন্থা জাগাবার জন্য সাধু কে হবে ? বৃদ্ধ মা-বাবার সেবা কে করবে ?</p>
<p class="Text">১২ । জন্মের উপর নিয়ন্ত্রণ আছে, কিন্তু মৃত্যুর উপর নিয়ন্ত্রণ নেই, এর মধ্যে বুদ্ধিমত্তা কোথায় ? যে মৃত্যুকে নিয়ন্ত্রিত করতে পারে না, তার জন্মের উপর নিয়ন্ত্রণ করার কোনও অধিকার নেই । যদি এমন করা হয় তবে তার পরিণাম হবে কেবলই বিনাশ ।</p>
<p class="Text">১৩ । জন্ম-মৃত্যুর দায় (জনসংখ্যা নিয়ন্ত্রণ) মানুষের হাতে নেই । বস্তুত সৃষ্টির রচনা করেন ঈশ্বর এবং তা প্রকৃতির হাতে । ঈশ্বর আর প্রকৃতির বিধানানুসারে জনসংখ্যার নিয়ন্ত্রণ অনাদিকাল থেকে স্বাভাবিকভাবেই হয়ে আসছে । মানুষ যদি তাঁর বিধানে হস্তক্ষেপ করে তবে তার পরিণাম খুবই ভয়ংকর হবে ।</p>
<p class="Text">১৪ । কুকুর, বিড়াল, শুকর প্রভৃতির প্রত্যেকবার কয়েকটি করে বাচ্চা হয় । তারা জন্ম নিরোধ করে না, তবু তারা রাস্তা-গলি ভরিয়ে রেখেছে এমন দেখা যায় না । যে শক্তির দ্বারা তাদের সংখ্যা নিয়ন্ত্রিত হয় সেই শক্তির দ্বারাই মানুষের সংখ্যাও নিয়ন্ত্রিত হয় । মানুষের উপর এর দায়িত্ব নেই ।</p>
<p class="Text">১৫ । গর্ভস্থাপন করতে পারা ছাড়া মানুষের কোনও পুরুষত্ব নেই আর গর্ভধারণ করতে পারা ছাড়া নারীর কোনও স্ত্রীত্ব নেই । যদি পুরুষদের মধ্যে পুরুষত্ব না থাকে এবং স্ত্রীদের মধ্যে স্ত্রীত্ব না থাকে তাহলে তারা কেবল ভোগী হয়েই থাকবে । মানুষও থাকবে না, মনুষ্যত্বও থাকবে না ।</p>
<p class="Text">১৬ । যার মৃত্যু নিশ্চিত তার ভরসায় সন্তান নিরোধ করে নেওয়া কতই না বোকামি ! যাদের একটি কি দুটি সন্তান আছে, তারা যদি মারা যায় তাহলে কী দশা হবে ?</p>
<p class="Text">১৭ । মানুষদের মধ্যে হিন্দু জাতি সর্বশ্রেষ্ঠ । এই জাতির মধ্যে অনেক বিশিষ্ট মুনি-ঋষি, সাধু-মহাত্মা, দার্শনিক, বৈজ্ঞানিক, চিন্তাশীল ব্যক্তি জন্মগ্রহণ করেছেন । এই জাতির মানুষদের যদি জন্মাতেই না দেন তাহলে এইরকম শ্রেষ্ঠ, বিশিষ্ট মানুষ কীভাবে এবং কোথায় জন্মাবেন ?</p>
<p class="Text">১৮ । বর্তমান নির্বাচন পদ্ধতির সঙ্গে জনসংখ্যার সরাসরি সম্বন্ধ রয়েছে, অতএব যে জাতির জনসংখ্যা বেশি হয় সেই জাতি শক্তিশালী (ভোট-এর শক্তিতে) হয়ে দেশে রাজত্ব করে । যে জাতি জন্ম-নিয়ন্ত্রণ পদ্ধতি গ্রহণ করে সেই জাতি পরিণামস্বরূপ নিজের অস্তিত্বকেই ধড়্গবংস করে দেয় । বর্তমানে পরিবার-নিয়ন্ত্রণ এবং ধর্মান্তকরণের ফলে হিন্দুদের সংখ্যা দ্রুত কমে আসছে । তাহলে রাজ্য কার হবে এবং দশা কেমন হবে ? একটু ভাবুন ।</p>
<p class="Text">১৯ । পরিবার নিয়ন্ত্রণের কৃত্রিম উপায়গুলির প্রচার-প্রসারের ফলে সমাজে প্রত্যক্ষরূপে ব্যভিচার, ভোগলিপ্সা প্রভৃতি দোষগুলি বৃদ্ধি পাচ্ছে, কুমারী এবং বিধবারাও গর্ভবতী হচ্ছে । মানুষের মধ্যে চরিত্র, শীল, সংযম, লজ্জা প্রভৃতি গুণগুলির হ্রাস হচ্ছে । এর ফলে সবদিক থেকে দেশের ঘোর পতন হচ্ছে ।</p>
<p class="Text">২০ । পরিবার নিয়ন্ত্রণের দ্বারা নারীর মাতৃরূপকে নষ্ট করে তাকে কেবল ভোগ্যা তৈরি করা হচ্ছে । ভোগ্যা-স্ত্রী তো বেশ্যা । নারী জাতির পক্ষে এটি কত বড় অপমান !</p>
<p class="Text">২১ । পরিবার-নিয়ন্ত্রণের মূলে কেবল সুখভোগের ইচ্ছাই বর্তমান । নিজেদের সন্তানদের এইজন্যই ভালো লাগে না যে তারা সুখভোগের বাধা । তাহলে নিজেদের মা-বাবা, ভাই-বোনকে কী করে ভাল লাগবে ?</p>
<p class="Text">২২ । সন্তানের ইচ্ছা যদি না থাকে তাহলে সংযম পালন করা উচিত । সংযমে থাকলে স্বাস্থ্য ভালো থাকে, বয়স বাড়ে, শারীরিক-পারমার্থিক সব রকমের উন্নতি হয় । হাল চালালেন, কিন্তু বীজ রোপণ করলেন না, এ কেমন বুদ্ধিমত্তা ?</p>
<p class="Text">২৩ । পরিবার-নিয়ন্ত্রণের ভাবনায় মানুষ এত ক্রূর, নির্দয়, হিংস্র হয়ে যায় যে, সে গর্ভস্থিত নিজের সন্তানকে হত্যা করতেও (ভ্রূণহত্যা বা গর্ভপাত) দ্বিধা করে না—এ তো ব্রহ্মহত্যার চেয়েও দ্বিগুণ পাপ ।</p>
<p class="Text"> ২৪ । গর্ভপাতের মতো ভয়ংকর পাপ আর নেই । পৃথিবীর কোনও শ্রেষ্ঠ ধর্মই এই ভীষণ পাপকে সমর্থন করে না আর করতেও পারে না । কেননা এই কাজটি হল মনুষ্যত্বের বিরোধী । ক্রূর এবং হিংস্র পশুও এমন কাজ করে না ।</p>
<p class="Text">২৫ । গর্ভস্থিত শিশু নিজের বাঁচার জন্য কোনও উপায় বার করতে পারে না, প্রতিকার করতে পারে না, নিজের রক্ষার জন্য চিৎকার করতে পারে না । তার কোনও অপরাধ বা দোষও নেই । এমন অবস্থায় সেই নির্বল, অসহায়, নিরপরাধ, নির্দোষ, মূক শিশুকে হত্যা করা কত বড় পাপ !</p>
<p class="Text">২৬ । একটি প্রবাদ আছে যে, নিজের পোঁতা বিষবৃক্ষকেও কাটা যায় না । যে ভ্রূণকে স্ত্রী-পুরুষ মিলিতভাবে স্থাপন করেছে তাকে নিজেরাই হত্যা করে—এটি কত বড় কৃতঘ্নতা । অপরাধ (অসংযম) তো নিজেরা করেন, কিন্তু হত্যা করেন নিরপরাধ ভ্রূণকে । এটি কত বড় অন্যায় ।</p>
<p class="Text">২৭ । গর্ভস্থ ভ্রূণ জন্মাবার পর হয়তো কত লৌকিক এবং পারমার্থিক ভালো কাজ করত, সমাজ তথা দেশের সেবা করত, অনেক লোককে সাহায্য করত, সাধু-মহাত্মা হয়ে অনেক লোককে সৎ পথে চালিত করত, অনেক রকম আবিষ্কার প্রভৃতি করত । কিন্তু জন্ম লাভের আগেই তাকে হত্যা করা কত বড় পাপ এবং অপরাধ !</p>
<p class="Text">২৮ । জীবমাত্রেরই বেঁচে থাকার অধিকার আছে । গর্ভের মধ্যেই তাকে নষ্ট করে তার অধিকার কেড়ে নেওয়া একটি ভয়ংকর পাপ ।</p>
<p class="Text">২৯ । মানুষকে হত্যা করাকে যখন বড় পাপ বলে মানেন এবং অপরাধীকেও ফাঁসির দণ্ড না দিয়ে আজীবন কারাবাসের দণ্ড দেন তখন এই গর্ভপাত করাকে কী বলবেন ? এটি কি নিরপরাধ মানুষের হত্যা নয় ?</p>
<p class="Text">৩০ । গর্ভে আগত জীবের অনেক জন্মের জ্ঞান হয় । এইজন্য ভাগবতে তাকে ‘ঋষি’ (জ্ঞানী) নাম দেওয়া হয়েছে । অতএব গর্ভপাতের দ্বারা একজন ঋষিকে হত্যা করা হয় । এর চেয়ে বড় পাপ আর কী আছে ?</p>
<p class="Text">৩১ । লোকেরা গর্ভস্থিত শিশুর লিঙ্গ পরীক্ষা করায় এবং গর্ভে কন্যা সন্তান জন্মালে গর্ভপাত করায় । এটি নারী জাতিকে সমান অধিকার দেওয়া ? এটি কি নারী জাতিকে সম্মান দেখানো ?</p>
<p class="Text">৩২ । সংসারী লোকেদের দৃষ্টিতে যা সবচেয়ে বড় সুখ, যে সুখ ব্যতীত ভোগী পুরুষ থাকতে পারে না, যে-সুখকে তারা ত্যাগ করতেও পারে না, সেই সুখদায়ী গর্ভকে হত্যা করা কত বড় পাপ ! এটি হল পাপের, কৃতঘ্নতার, দুষ্টতার, নৃশংসতার, ক্রূরতার, অমানুষিকতার, অন্যায়ের চরম সীমা । অর্থাৎ এর চেয়ে বড় অপরাধ আর হতে পারে না ।</p>
<p class="Text">৩৩ । মনুষ্য-দেহকে খুবই দুর্লভ বলা হয়েছে । মনুষ্য শরীরে এসে জীব নিজের এবং অপরেরও কল্যাণ করতে পারে । কিন্তু সেই জীবকে এইরকম দুর্লভ সুযোগ পেতে না দেওয়া, পরিবার-নিয়ন্ত্রণ করে তাকে জন্মাতেই না দেওয়া অথবা জন্ম নেবার আগেই গর্ভপাত করে তাকে হত্যা করা কী ঘোর পাপ !</p>
<p class="Text">৩৪ । যে মা-বাবা নিজেদের শিশুকে সস্নেহে পালন ও রক্ষা করেন তাঁরাই যদি নিজেদের গর্ভস্থ শিশুকে হত্যা করেন তাহলে আর কার কাছে রক্ষার আশা করা যাবে ?</p>


<p class="Page-Break"> </p>
<p class="First-End-Page" id="toc_marker-9" xml:lang="en-GB">শেষ পাতা</p>


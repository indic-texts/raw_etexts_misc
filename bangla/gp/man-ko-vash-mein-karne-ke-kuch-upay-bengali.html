
<p class="First-End-Page para-style-override-1" id="toc_marker-1" xml:lang="en-GB">প্রথম পাতা</p>
<p class="Titel-Page---Shri-Hari">॥ শ্রীহরিঃ॥</p>
<p class="Title-Page---Book-Name">মনকে বশ করার কিছু উপায়</p>
<p class="Title-Page---Book-Name-Hindi">मनको वशमें करनेके कुछ उपाय - बंगला</p>
<p class="Title-Page---Tavmev-Mata--pita"> </p>
<p class="Title-Page---Tavmev-Mata--pita">ত্বমেব মাতা চ পিতা ত্বমেব</p>
<p class="Title-Page---Tavmev-Mata--pita">ত্বমেব বন্ধুশ্চ সখা ত্বমেব ।</p>
<p class="Title-Page---Tavmev-Mata--pita">ত্বমেব বিদ্যা দ্রবিণং ত্বমেব</p>
<p class="Title-Page---Tavmev-Mata--pita">ত্বমেব সর্বং মম দেবদেব ॥</p>
<p class="Title-Page---Tavmev-Mata--pita"> </p>
<p class="Title-Page---Author-Name">শ্রদ্ধেয় শ্রী হনুমান প্রসাদজী পোদ্দার</p>
<p class="Title-Page---Gita-Seva-Trust">গীতা সেবা ট্রাস্ট</p>


<p class="Page-Break"> </p>
<p class="Chapter-Heading" id="toc_marker-2">নিবেদন</p>
<p class="Text">এই ক্ষুদ্রকায় গ্রন্থটির বিষয়বস্তু অধ্যাত্ম-সাধকদের জীবনের বৃহত্তম অথবা সর্বাপেক্ষা গুরুত্বপূর্ণ সমস্যার সমাধানের পথ-নির্দেশ । পূর্বসূরিগণের অভিজ্ঞতার ভাণ্ডার পরবর্তী পথচারী তথা প্রকৃত সত্যান্বেষীর কাছে এক পরম স্পৃহণীয় অবদানরূপে বিবেচিত হয় সর্বক্ষেত্রেই, এখানে সেই বিষয়টি হল আত্মজিজ্ঞাসা । ‘<span class="char-style-override-1">তদ্বিজ্ঞানার্থং স গুরুমেবাভিগচ্ছেৎ</span>’ এখানে সেই গুরুমুখী উপদেশবাণীর সংক্ষিপ্ত সঞ্চয়, সহজ, সরল এবং সোজাসুজি । যারা আগ্রহী শুধু তাদেরই জন্য ।</p>


<p class="Page-Break"> </p>
<p class="Chapter-Heading" id="toc_marker-3">মনকে বশ করার কিছু উপায়</p>
<p class="Text">১. ইহলোক এবং পরলোকের সকল প্রকার ভোগে দুঃখ এবং দোষ দর্শন করে সে-সবের প্রতি বিতৃষ্ণ হওয়া ।</p>
<p class="Text">২. নিয়মানুবর্তিতা পালন করা, সমস্ত কাজ নিয়মিতরূপে করা ।</p>
<p class="Text">৩. মনের প্রত্যেক কার্য সম্বন্ধে বিচার করা এবং এইভাবে তাকে কুচিন্তা থেকে রক্ষা করা ।</p>
<p class="Text">৪. মনের কথায় চালিত না হওয়া ।</p>
<p class="Text">৫. মনকে সর্বদাই সৎকাের্য নিযুক্ত রাখা ।</p>
<p class="Text">৬. মন যেখানে-যেখানে চলে যায় বা আকৃষ্ট হয় সেখান থেকে তাকে সরিয়ে এনে পরমাত্মাতে সংলগ্ন করা অথবা সর্বত্র পরমাত্মার ভাবনা করে (সর্বভূতেই পরমাত্মা আছেন এই বোধে ভাবিত হয়ে) মনকে যেখানে খুশি যেতে দেওয়া ।</p>
<p class="Text">৭. এক তত্ত্বের অভ্যাস করা ।</p>
<p class="Text">৮. নাভি অথবা নাসিকাগ্রে দৃষ্টি স্থাপন করা ।</p>
<p class="Text">৯. শব্দ শ্রবণ করা ।</p>
<p class="Text">১০. ভগবানের নাম অথবা মূর্তির ধ্যান এবং মানসিক পূজা করা ।</p>
<p class="Text">১১. মৈত্রী, করুণা, মুদিতা এবং উপেক্ষা-ব্রত পালন করা ।</p>
<p class="Text">১২. পরমার্থ-গ্রন্থ সমূহের অধ্যয়ন ।</p>
<p class="Text">১৩. প্রাণায়াম করা ।</p>
<p class="Text">১৪. শ্বাসের দ্বারা নাম জপ করা ।</p>
<p class="Text">১৫. অনন্যচিত্তে ভগবানের শরণা নেওয়া ।</p>
<p class="Text">১৬. মনের থেকে আলাদা হয়ে মনের কার্যসমূয়ের দ্রষ্টারূপে থাকা ।</p>
<p class="Text">১৭. প্রেম-পূর্বক ভগবানের নামকীর্তন ।</p>


<p class="Page-Break"> </p>
<p class="Chapter-Heading" id="toc_marker-4">মনকে বশ করার কিছু উপায় <span class="char-style-override-2">(১)</span></p>
<p class="Footnotes"><span class="char-style-override-2">(১) </span>এই পুস্তকে যেসব উপায়ের কথা বলা হয়েছে, সেগুলি সবই কোনও-না কোনও  উচ্চকোটির সাধক অথবা মহাত্মা পুরুষের অনুভূত সত্য ।</p>
<p class="SHLOK-Black">অসংযতাত্মনা যোগো দুষ্প্রাপ ইতি মে মতিঃ ।</p>
<p class="SHLOK-Black">বশ্যাত্মনা তু যততা শকোঽবাপ্তুমুপায়তঃ॥</p>
<p class="Text-Right">(গীতা ৬ ।৩৬)</p>
<p class="Text">শ্রীভগবান বলছেন— যার মন বশে নেই তার পক্ষে যোগ লাভ করা অত্যন্ত কঠিন । আমার এই মত, কিন্তু মনকে যিনি বশীভূতে করেছেন এমন প্রযত্নশীল পুরুষ সাধনের দ্বারা যোগকে প্রাপ্ত হতে পারেন ।</p>
<p class="Text">ভগবান শ্রীকৃষ্ণের এই বচন অনুসারে এই কথাই সিদ্ধ হয় যে মনকে বশ না করতে পারলে পরমাত্মাকে প্রাপ্তিরূপ-যোগ দুর্লভ । যদি কেউ এমন মনে করেন যে, মন নিজের ইচ্ছানুসারে নিরঙ্কুশ হয়ে বিষয়রূপ উদ্যানে স্বচ্ছন্দে বিচরণ করে চলবে, আর আপনা থেকেই পরমাত্মার দর্শন-লাভ হয়ে যাবে, তাহলে তার এই ধারণা একান্তই ভুল । </p>
<p class="Text">দুঃখসমূহের আত্যন্তিক নিবৃত্তি এবং আনন্দময় পরমাত্মার প্রাপ্তির জন্য উৎসুক ব্যক্তিকে মনকে বশীভূত করতেই হবে, এছাড়া আর কোনো উপায় নেই । কিন্তু মন স্বভাবতঃই অত্যন্ত চঞ্চল এবং বলশালী, তাকে বশ করা সহজ কথা নয় । সকল সাধনাই তাকে বশ করার জন্যই করা হয়, তার ওপর বিজয়লাভ হওয়া মানে বিশ্বের ওপর বিজয়লাভ । ভগবান শঙ্করাচার্য বলেছেন  ‘<span class="char-style-override-1">জিতং জগৎ কেন, মনো হি যেন ।</span>’ ‘কে জগৎকে  কে জয় করেছে ? যে মনকে জয় করেছে ।’ অজুর্নও মনকে বশ করা কঠিন বুঝে কাতরবাক্যে ভগবানকে এই কথাই বলেছিলেন—</p>
<p class="SHLOK-Black">চঞ্চলং হি মনঃ কৃষ্ণ প্রমাথি বলবৎ দৃঢ়ম্ ।</p>
<p class="SHLOK-Black">তস্যাহং নিগ্রহং মন্যে বায়োরিব সুদুষ্করম্॥</p>
<p class="Text-Right">(গীতা ৬ ।৩৪)</p>
<p class="Text">‘হে ভগবন্ ! মন অত্যন্ত চঞ্চল, হঠকারী, দৃঢ় এবং বলবান । একে নিগৃহীত করা আমি বায়ুকে রোধ করার মতো অতীব দুষ্কর বলে মনে করি ।’</p>
<p class="Text">এর থেকে অবশ্য কেউ যেন একথা মনে না করেন যে, অর্জুনের পক্ষেও যে কাজ এত কঠিন ছিল, তা আমাদের পক্ষে করা সম্ভব হবে কীভাবে ? মনকে জয় করা অবশ্যই কঠিন, ভগবান নিজেও তা মেনেছেন কিন্তু সেই সঙ্গেই উপায়ও নির্দেশ করেছেন—</p>
<p class="SHLOK-Black">অসংশয়ং মহাবাহো মনো দুর্নিগ্রহং চলম্ ।</p>
<p class="SHLOK-Black">অভ্যাসেন তু কৌন্তেয় বৈরাগ্যেণ চ গৃহ্যতে॥</p>
<p class="Text-Right">(গীতা ৬ ।৩৬)</p>
<p class="Text">ভগবান বলেছেন, অর্জুন ! এতে কোনোই সন্দেহ নেই যে, এই চঞ্চল মনকে বশীভূত করা অত্যন্ত কঠিন  কিন্তু অভ্যাস এবং বৈরাগ্যের দ্বারা একে নির্জিত করা যায় । এর থেকে এই বিষয়টিও সিদ্ধ হচ্ছে যে, মনকে বশ করা কঠিন হলেও অসম্ভব নয় আর একে বশ করা না গেলে </p>
<p class="Text">দুঃখসমূহের নিবৃত্তিও হবে না । সুতরাং একে বশ করতেই হবে, আর সেজন্যে সর্বাগ্রে এর সাধারণ স্বরূপ এবং স্বভাব জানা প্রয়োজন ।</p>
<p class="Sub-Heading" id="toc_marker-4-1" xml:lang="en-US">মনের স্বরূপ</p>
<p class="Text">মন কীরূপ পদার্থ ? এটি আত্ম এবং অনাত্মপদার্থের মধ্যে অবস্থানকারী এক বিলক্ষণ বস্তু, এ নিজে অনাত্ম এবং জড়, কিন্তু বন্ধন এবং মোক্ষ এর অধীন— <span class="char-style-override-1">মন এব মনুষ্যাণাং কারণং বন্ধমোক্ষয়োঃ</span> ।</p>
<p class="Text">এক কথায়, মন-ই জগৎ, মন নেই তো জগৎ নেই ! মন বিকারশীল, সঙ্কল্প এবং বিকল্প এর কাজ । যে পদার্থকে এই মন উত্তমরূপে (খুব আগ্রহ এবং ভালোবাসার সঙ্গে) গ্রহণ করে, এ নিজেও তদাকারে আকরিত হয়ে যায় । রাগ বা আসক্তির সঙ্গেই মনের বিশেষ যোগ, তার সঙ্গেই এর চলাফেরা । এদিকে যাবতীয় অনর্থের উৎপত্তি আসক্তি থেকেই হয়ে থাকে । আসক্তি না থাকলে মন সংসার-প্রপঞ্চের দিকে যাবেই না । কোনো বিষয়ে গুণ এবং সৌন্দর্য দেখে কারও প্রতি রাগ বা আসক্তি জন্মায়, তার ফলে মন তাতে প্রবৃত্ত হয় অর্থাৎ তার দিকে ধাবিত হয়, তাকে নিয়েই ব্যাপৃত থাকে অপরদিকে যে-বিষয়ে সে দুঃখ এবং দোষ দেখতে পায় তার প্রতি তার দ্বেষ বা বিমুখতা জন্মায়, সে আর তাতে প্রবৃত্ত হয় না । যদিও-বা কখনও ভুল করে তাতে প্রবৃত্ত হয়েই পড়ে তাহলেও তার অবগুণ বা দোষ লক্ষ করামাত্রই বিরক্তির সঙ্গে তার থেকে নিবৃত্ত হয়, প্রকৃতপক্ষে বিদ্বিষ্ট বিষয়ের প্রতি প্রবৃত্তিও (সেই বিশিষ্ট সময়ে উৎপন্ন) আসক্তির ফলেই ঘটে থাকে । সাধারণভাবে এই হল মনের স্বরূপ এবং স্বভাব ।</p>
<p class="Text">এখন ভেবে দেখতে হবে যে, একে কী করে বশে আনা যায় ? এর উপায় অবশ্য ভগবান বলেই দিয়েছেন— অভ্যাস এবং বৈরাগ্য । যোগদর্শনে মহর্ষি পতঞ্জলিও এই উপায়ের কথাই বলেছেন— </p>
<p class="Text"><span class="char-style-override-1">অভ্যাস-বৈরাগ্যাভ্যাং তন্নিরোধঃ </span>। (সমাধিপাদ ১২)</p>
<p class="Text">অভ্যাস এবং বৈরাগ্যের দ্বারাই চিত্তের নিরোধ হয় । অতএব এখন এই অভ্যাস এবং বৈরাগ্যের সম্পর্কেই বিচার বা আলোচনা করা দরকার ।</p>
<p class="Sub-Heading" id="toc_marker-4-2" xml:lang="en-US">মনকে বশ করার সাধন</p>
<p class="Text"><span class="char-style-override-1">(১) ভোগসমূহে বৈরাগ্য</span></p>
<p class="Text">যতক্ষণ পর্যন্ত সংসারের বস্তুসমূহ সুন্দর এবং সুখপ্রদ বলে মনে হয়, ততক্ষণই মন সেগুলির প্রতি ধাবিত হয়, যদি এইসব বস্তুগুলি দোষযুক্ত এবং দুঃখদায়ক বলে প্রতিভাত হতে থাকে (স্বরূপতঃ এগুলি যেরূপ), তাহলে মন কখনোই এগুলিতে লিপ্ত হবে না । যদিই বা কখনো এগুলির দিকে যায়ও, তাহলেও তৎক্ষণাৎ তা থেকে ফিরে আসবে । এইজন্য সংসারের সকল পদার্থে (তা সে ইহলৌকিক অথবা পারলৌকিক যা-ই হোক না কেন) দুঃখ এবং দোষের প্রত্যক্ষ ভাবনা বা অনুভব করতে হবে । এইরকম দৃঢ় প্রত্যয় করতে হবে যে, এইসব পদার্থ কেবল দোষ এবং দুঃখেই ভরা । রমণীয় এবং সুখকর বলে প্রতিভাত বস্তুতেই মন সংলগ্ন হয়ে থাকে । যদি এই রমণীয়তা এবং সুখস্বরূপতা বিষয়সমূহ থেকে বিচ্যুত হয়ে পরমাত্মাতে প্রতিভাত হতে থাকে (যা প্রকৃত সত্য), তাহলে এই মনই অতি দ্রুত বিষয়সমূহ থেকে সরে এসে পরমাত্মাতে সংলগ্ন হয়ে যাবে । এই হল বৈরাগ্যের সাধন, আর মনকে জয় করার এক অতি উত্তম উপায় হল বৈরাগ্য । অবশ্য প্রকৃত বৈরাগ্য হল সংসারের এই দৃশ্যমান রূপের সর্বথা অভাব এবং তার জায়গায় পরমাত্মার নিত্য ভাব (অর্থাৎ বিদ্যমানতা) প্রতীত হওয়ার মধ্যে   তবে শুরুতে নতুন সাধকের মন বশ করার জন্য ইহলোক এবং পরলোকের যাবতীয় পদার্থে দোষ এবং দুঃখ দেখতে হবে, যাতে ওইসব কিছু থেকেই মনের অনুরাগ সরে আসে ।</p>
<p class="Text">শ্রীভগবান বলেছেন—</p>
<p class="SHLOK-Black">ইন্দ্রিয়ার্থেষু বৈরাগ্যমনহঙ্কার এব চ ।</p>
<p class="SHLOK-Black">   জন্মমৃত্যুজরাব্যাধিদুঃখদোষানুদর্শনম্ ॥</p>
<p class="Text-Right">(গীতা ১৩ ।৮)</p>
<p class="Text">‘ইহলোক এবং পরলোকের যাবতীয় ভোগে বৈরাগ্য, অহঙ্কার ত্যাগ, (এই শরীরে) জন্ম, মরণ, জরা এবং রোগ (প্রভৃতি) দুঃখ এবং দোষ দর্শন করা দরকার ।’ এই প্রকারে বৈরাগ্যের ভাবনার দ্বারা মন বশীভূত হওয়া সম্ভব । এই হল বৈরাগ্যের সংক্ষিপ্ত সাধন ।</p>
<p class="Text">এখন কিছু অভ্যাসের সম্পর্কে বিচার করা যেতে পারে । </p>
<p class="Text para-style-override-2">(২) নিয়মে থাকা</p>
<p class="Text">মনকে বশ করার ব্যাপারে নিয়মানুবর্তিতা থেকে বিশেষ সাহায্য পাওয়া যায় । সমস্ত কাজ ঠিক ঠিক সময়ে যথানিয়মে করা উচিত । </p>
<p class="Text">প্রাতঃকালে শয্যাত্যাগ থেকে শুরু করে রাতে শুতে যাওয়া পর্যন্ত সারাদিনের করণীয় কাজগুলির এমন একটি সুনির্দিষ্ট দৈনিক অনুক্রম (বা রুটিন) বানিয়ে নেওয়া উচিত যে, দিনের যে সময়ে যে কাজ করতে হবে, মন যেন নিজে থেকেই সেই সময় সেই কাজে লেগে যায় । সংসার-যাত্রা-নির্বাহের ক্ষেত্রে নিয়মানুবর্তিতা-পালনের দ্বারা লাভ তো হয়ই, পরন্তু পরমার্থ-সাধনার পথেও এর দ্বারা প্রভূত লাভ হয়ে থাকে । নিজের যে ইষ্টস্বরূপের ধ্যানের জন্য প্রতিদিন যে স্থানে, উপবেশনের জন্য যে আসনে, যে বিশেষ ধরণ বা আসনে (পদ্মাসন, ভদ্রাসন ইত্যাদি), যে সময়ে এবং যতক্ষণ উপবেশন করা হবে, তাতে যেন কোনোদিন কোনো ব্যতিক্রম না হয় । নিয়মরহিত অধিক সময়ের ধ্যানের চাইতে নিয়মিত পাঁচ মিনিটের ধ্যানও ভালো । আজ দশ মিনিটের জন্য বসা হল, কাল আধঘণ্টা, পরশু পুরোপুরিই বাদ গেল, এইভাবের সাধনায় সাধকের পক্ষে সিদ্ধি দুর্লভ হয়ে ওঠে । পাঁচ মিনিটের ধ্যান যখন সুষ্ঠুভাবে নিয়মিতভাবে হতে থাকে তখন তা বাড়িয়ে দশ মিনিট করা যেতে পারে, কিন্তু দশ মিনিট করার পর তা যেন একদিনের জন্যও নয় মিনিট না হয়ে যায় । এইভাবেই স্থান, আসন, সময়, ইষ্ট এবং মন্ত্রের পুনঃ পুনঃ পরিবর্তন যেন না করা হয় । এই প্রকারের নিয়মানুবর্তিতার দ্বারাও মন স্থির হয় । খাওয়া-দাওয়া, বেশ-বাস, শয়ন এবং আচার-ব্যবহার সব কিছুতেই এই রকম নিয়ম পালন করতে হবে । নিজের অবস্থার উপযোগী শাস্ত্রসম্মত নিয়ম নিজেকেই বানিয়ে বা ঠিক করে নিতে হবে ।</p>
<p class="Text"><span class="char-style-override-1">(৩) মনের কাজের ওপর সমীক্ষা বা বিচার</span></p>
<p class="Text">মনের প্রতিটি কাজকে বিচার করতে হবে । প্রতিদিন রাতে নিদ্রা যাবার আগে মনের সারাদিনের কাজগুলিকে বিচার করা উচিত । যদিও মনের সমস্ত ছটফটানি ঠিক ঠিক স্মরণ করা খুবই কঠিন, তাহলেও যতটা স্মরণে আসে ততটারই ওপর বিচার করে যে যে সংস্কারগুলি সাত্ত্বিক বলে বোঝা যাবে সেগুলির জন্য মনকে সাধুবাদ এবং যেসব সংস্কার রাজসিক এবং তামসিক শ্রেণীর সেগুলির জন্য মনকে ধিক্কার দিতে হবে । প্রতিদিন এইরকম অভ্যাস করলে মনের মধ্যে সৎকাজ করার এবং অসৎ কাজ পরিহার করার সংস্কার সঞ্চিত বা জমা হতে থাকবে যার ফলে কিছুকালের মধ্যেই মন যা খারাপ তার থেকে মুক্ত হয়ে ভালো কাজে সদ্ভাবনায় রত হবে । এইভাবে প্রথমতঃ মন ভালো কাজ করতে থাকলে তবেই তাকে বশ করা সহজসাধ্য হবে । যে বালক কুসঙ্গে পড়েছে সে যতদিন না সেই সঙ্গ ছাড়ছে ততদিন সেইসব অসৎ সঙ্গীদের কাছ থেকে খারাপ পরামর্শই পেতে থাকে । এর ফলে তার পক্ষে নিজেকে সংযত করা কঠিন হয় কিন্তু যখনই কুসঙ্গের থেকে মুক্তিলাভ ঘটে তখন সে আর কুপরামর্শ পায় না, বাড়িতে পিতামাতার কাছ থেকে অহরহ সদুপদেশ লাভ করে, ভালো ভালো কথা, সৎপ্রসঙ্গ শুনতে থাকে, তখন তার পক্ষে পিতামাতার আদেশপালন করে সুপথে ফিরে আসতে দেরি হয় না । এইরকম ভাবেই যদি কেউ বিষয়-চিন্তায় মত্ত মনকে একবারেই সর্বপ্রকারে বিষয়-রহিত করতে চায় তাহলে তা সম্ভব হয় না । প্রথমতঃ মনকে খারাপ চিন্তা থেকে বাঁচাতে হবে   এরপর যখন সে পরমাত্মার সম্পর্কে কৌতুহলী হয়ে শুভচিন্তায় রত হবে, তখন তাকে বশে আনা কঠিন হবে না ।</p>
<p class="Text para-style-override-2">(৪) মনের কথায় চালিত না হওয়া</p>
<p class="Text">মন যেমন চায় তেমনভাবেই চালিত চলবে না । যতক্ষণ না মন বশীভূত হচ্ছে, ততক্ষণ তাকে নিজের পরম শত্রু বলে মনে করতে হবে । যেমন শত্রুর প্রত্যেক কাজের, প্রত্যেক পদক্ষেপের ওপর সতর্ক রাখতে হয়, তেমন করেই মনের প্রতিটি কাজকে অত্যন্ত হুঁশিয়ার হয়ে লক্ষ করতে হবে । যেখানেই সে উলটো পালটা অর্থাৎ অনিয়ন্ত্রিত আচরণ করবে, সেখানেই তাকে ধিক্কৃত এবং নিগৃহীত বা শায়েস্তা করতে হবে । ভুল করেও মনকে প্রশ্রয় দিলে চলবে না । মন অবশ্যই অত্যন্ত বলবান, তার সঙ্গে যুদ্ধে হয়তো অনেক সময়েই পরাজয় স্বীকার করতে হবে কিন্তু তাই বলে সাহস হারালে চলবে না । যে দৃঢ়তা বা পৌরুষ হার মানে না তার কাছে মনকে একদিন না একদিন নতি স্বীকার করতেই হয় । মনের সঙ্গে যুদ্ধের এক বিচিত্রতা আছে । যদি দৃঢ়তার সঙ্গে যুদ্ধ করা যায় তাহলে যুদ্ধকারীর বল দিন দিন বেড়ে চলে আর মনের বল ক্রমশ কমতে থাকে । এইজন্যই সেই যোদ্ধা একদিন-না-একদিন অবশ্যই মনের ওপর জয়ী হয় । অতএব এর চাহিদায় সায় না দিয়ে প্রতিটি কাজেই অত্যন্ত সাবধানতা অবলম্বন করতে হবে । মন অত্যন্ত চতুরও বটে । কখনো ভয় দেখাবে, কখনো চাটুকারিতা করবে, কখনো লোভ দেখাবে, অনেক রকম চারু-চমৎকারের পসরা মেলে ধরবে, কিন্তু তার এইসব প্রবঞ্চনার ফাঁদে পা দেওয়া চলবে না । ভুলেও একে বিশ্বাস করা উচিত হবে না । এইভাবে চলতে পারলে মনের দৃঢ়তা ভেঙে পড়বে, লড়াই দেবার এবং বঞ্চনা করবার স্বভাবও পালটে যাবে । শেষ পর্যন্ত সে আদেশদাতা না  থেকে সরল আজ্ঞাপালনকারী বিশ্বস্ত সেবকে পরিণত হবে ।</p>
<p class="SHLOK-Black">        মন লোভী, মন লালচী, মন চঞ্চল, মন চৌর ।</p>
<p class="SHLOK-Black">        মনকে মত চলিয়ে নহীঁ, পলক পলক মন ঔর॥</p>
<p class="Text">মন লোভী, মন লালসা-বশবর্তী, মন চঞ্চল, মন চোর । মনের মত অনুসারে চলা উচিত নয়, পলে পলেই মনের রূপ পালটায় ।</p>
<p class="Text para-style-override-2">(৫) মনকে সৎকাজে লাগিয়ে রাখা</p>
<p class="Text">মন কখনো কর্মহীন থাকতে পারে না, কিছু না কিছু কাজ তার থাকতেই হবে, সুতরাং মনকে সর্বক্ষণ কাজেই লাগিয়ে রাখা দরকার । নিষ্কর্মা থাকলেই যত অসৎ প্রসঙ্গ এসে তাকে গ্রাস করে, অতএব যতক্ষণ নিদ্রা না আসে ততক্ষণ বেছে বেছে সুন্দর শুভ কাজে তাকে লাগিয়ে রাখতে হবে । জাগ্রদবস্থার সৎকর্ম-এর ছবিই নিদ্রার মধ্যে স্বপ্ন হয়ে দেখা দেবে ।</p>
<p class="Text"><span class="char-style-override-1">(৬) মনকে পরমাত্মাতে সংলগ্ন করা</span></p>
<p class="Text">শ্রীভগবান বলেছেন— </p>
<p class="SHLOK-Black">যতো যতো নিশ্চরতি মনশ্চঞ্চলমস্থিরম্ ।</p>
<p class="SHLOK-Black">ততস্তুতো নিয়ম্যৈতদাত্মন্যেব বশং নয়েৎ ॥</p>
<p class="Text-Right">(গীতা ৬ ।২৬)</p>
<p class="Text">‘এই চঞ্চল এবং অস্থির মন যেখানে যেখানেই ধাবিত হবে, সেখান সেখান থেকেই তাকে সরিয়ে নিয়ে এসে পরমাত্মাতেই সংলগ্ন করতে হবে ।’</p>
<p class="Text">মনকে বশ করার প্রয়াস আরম্ভ করার পর প্রথম প্রথম সে এমন জোর দেখাতে শুরু করে নিজের চঞ্চলতা এবং শক্তিমত্তার দ্বারা এমনভাবে আক্রমণ করে পরাজিত প্রায় বা কাৱু করে ফেলে যে নবীন সাধক ঘাবড়ে যায়, তার হৃদয়ে যেন নিরাশা এসে যায় । কিন্তু এই অবস্থায় ধৈর্য রাখতে হয় । মনের স্বভাবই তো এইরকম, আমাদের এর ওপরে বিজয়লাভ করতেই হবে, তাহলে ঘাবড়ালে চলবে কেন ? উদ্যমের সঙ্গে এর মুখোমুখি দাঁড়াতে হবে । আজ হয়নি, তো কী ? কখনো না কখনো তো বশীভূত হবেই । এইজন্যেই ভগবান বলেছেন-</p>
<p class="SHLOK-Black">শনৈঃ শনৈরুপরমেদ্ৱুদ্ধ্যা ধৃতিগৃহীতয়া ।</p>
<p class="SHLOK-Black">আত্মসংস্থং মনঃ কৃত্বা ন কিঞ্চিদপি চিন্তয়েৎ ॥</p>
<p class="Text-Right">(গীতা ৬ ।২৫)</p>
<p class="Text">‘ধীরে ধীরে অভ্যাস করতে করতে উপরামতা (উপরতি) বা বিষয়-চিন্তা মুক্ত শান্তভাবে স্থিত হতে হবে । ধৈর্যযুক্ত বুদ্ধির দ্বারা মনকে পরমাত্মাতে স্থির করে আর কোনো বিচারই মনে আনা চলবে না ।’</p>
<p class="Text">খুব ধৈর্য চাই ঘাবড়ালে, ক্লান্তিতে ভেঙে পড়লে অথবা নিরাশ হলে চলবে না । ঝাড়ু দিয়ে ঘর পরিষ্কার করার পরও লক্ষ করলে যেমন দেখা যায় যে, এখনো যেন ময়লা জমে আছে, সেইরকমই মনকে সংস্কার-রহিত করার সময় যদি মন আরো অস্থির তথা অপরিচ্ছন্ন দেখা যেতে থাকে তো তাতে আশ্চর্য কিছু নেই । এতে ভয় পেয়ে ঝাড়ু দেওয়া বন্ধ করে দেওয়া চলবে না । এইরকম দৃঢ়প্রতিজ্ঞা করতে হবে যে মনের মধ্যে কোনো প্রকার বৃথা চিন্তা অথবা মিথ্যা সঙ্কল্প আসতে দেব না । অনেক চেষ্টা করা সত্ত্বেও, অনেক দৃঢ়তা অবলম্বন করার পরেও মন সাধকের প্রয়াসকে বার বার ব্যর্থ করে দিতে থাকে । সাধক হয়তো ভাবছেন আমি ধ্যান করছি, কিন্তু তাঁর মন-ঠাকুরটি সঙ্কল্প-বিকল্পের পূজায় লেগে গেছেন । যখন সাধকের দৃষ্টি মনের দিকে পড়ে, তখন তিনি আশ্চর্য হয়ে যান যে, একী হল ? এতো নতুন নতুন সঙ্কল্প, যে সবের ভাবনাও কখনও করা হয়নি, কোথা থেকে এসে গেল ? কথা হল এই যে, সাধক যখন মনকে নির্বিষয় করতে চান, তখন সংসারের নিত্য-অভ্যস্ত বিষয়সমূহ থেকে মনের অবকাশ মিলে যায়, অপরদিকে তখনো পর্যন্ত  পরমাত্মাতে সংযুক্ত হওয়ার অভ্যাস তার অধিগত হয়নি এর ফলে অবকাশ পাওয়া মাত্রই সে সেইসব পুরোনো দৃশ্যগুলিকে (যেগুলি সংস্কাররূপে তার মধ্যে মুদ্রিত হয়ে রয়েছে) সিনেমার ফিল্মের মতো ক্ষণে ক্ষণে একটির পর একটি উলটিয়ে যেতে থাকে । এইজন্যই ওই সময়ে মনের মধ্যে এমন সঙ্কল্পও ভেসে ওঠে বলে বোঝা যায়, যেগুলি সংসারের কাজে ব্যস্ত থাকার সময়ে স্মরণেও আসে না । মনের এই ভয়ঙ্কর প্রবলতা দেখে সাধক একেবারে স্তম্ভিত হয়ে যান । কিন্তু চিন্তার কোনো কারণ নেই । যখন অভ্যাসের শক্তি বৃদ্ধি পাবে তখন সে অর্থাৎ মন সংসারের থেকে ছুটি পাওয়ামাত্রই একটুও দেরি না করে পরমাত্মাতে সংযুক্ত হয়ে যাবে । অভ্যাস দৃঢ় হয়ে গেলে তো তাকে পরমাত্মার ধ্যান থেকে বিচ্যুত করতে চাইলেও সে বিচ্যুত হবে না । মন চায় সুখ । যতক্ষণ পর্যন্ত  তার সেই (পারমার্থিক) সুখ লাভ না হয়, বিষয়সমূহেই সুখের অনুভব হয়, ততক্ষণ পর্যন্ত সে বিষয়েই রত থাকবে । কিন্তু যখন অনুশীলন করতে করতে বিষয়সমূহে দুঃখ এবং পরমাত্মাতে পরম সুখ প্রতীত হতে থাকবে তখন সে নিজে থেকেই বিষয়কে ত্যাগ করে পরমাত্মার প্রতি ধাবিত হবে কিন্তু যতদিন তা না হয় ততদিন নিরন্তর অভ্যাস করে চলতে হবে । যখনই বোঝা যাবে যে মন অন্যত্র চলে যাচ্ছে, সেই মুহূর্তেই তাকে ধরে ফেলতে হবে । ঝানু চোরের মতো মনেরও খুব পালিয়ে যাবার অভ্যাস আছে, তাই যখনই সে পালাবে, তখনই তাকে ধরতে হবে ।</p>
<p class="Text">যে যে বিশেষ আকর্ষণের বশে মন সাংসারিক পদার্থসমূহে বিচরণ করে সেইগুলির থেকে তাকে নিবৃত্ত করে পরমাত্মাতেই স্থির করতে হবে । মনের চারদিকে এমন পাহারা বসিয়ে দিতে হবে যে সে কিছুতেই যেন পালিয়ে যেতে না পারে । আর যদি কোনোভাবেই সে বশীভূত না হয় তো তাকে পালিয়ে যাবার পুরো স্বাধীনতা দিয়ে দেওয়া, কিন্তু সে যেখানে যায় সেখানেই পরমাত্মার ভাবনা করা, সেখানেই তাকে পরমাত্মস্বরূপে লগ্ন করা— এই উপায়েও মন স্থির হতে পারে ।</p>
<p class="Text"><span class="char-style-override-1">(৭) এক তত্ত্বের অভ্যাস করা</span></p>
<p class="Text">যোগদর্শনে মহর্ষি পতঞ্জলি লিখছেন— </p>
<p class="SHLOK-Black">তৎপ্রতিষেধার্থমেকতত্ত্বাভ্যাসঃ ।<span class="char-style-override-3"> (সমাধিপাদ ৩২)</span></p>
<p class="Text">চিত্তের বিক্ষেপ দূর করার জন্য পঞ্চতত্ত্বের মধ্যে থেকে কোনো একটির অভ্যাস করতে হবে । ‘এক তত্ত্বের অভ্যাস’ কথাটির অর্থ এমনও হতে পারে, যে-কোনো একটি বস্তু বা মূর্তিবিশেষের দিকে এক দৃষ্টিতে দেখতে থাকা । যতক্ষণ পর্যন্ত চোখের পলক না পড়ে অথবা চোখে জল না এসে যায় ততক্ষণ পর্যন্ত  নির্দিষ্ট একটি চিহ্নের দিকে তাকিয়ে থাকতে হবে এবং ধীরে ধীরে সেই চিহ্নটিকে ছোট করে আনতে হবে । শেষ পর্যন্ত  সেই চিহ্নটিকে সম্পূর্ণরূপেই লুপ্ত করে ফেলতে হবে । ‘<span class="char-style-override-1">দৃষ্টিঃ স্থিরা যত্র বিনাবলোকনম্</span>’ অবলোকন না করা সত্ত্বেও দৃষ্টি স্থির থাকবে । এইরকম হয়ে গেলে চিত্তবিক্ষেপ থাকে না । প্রতিদিন যদি আধ ঘণ্টা করেও এই রকম অভ্যাস করা যায় তাহলে মনকে স্থির করার পক্ষে বিশেষ সফলতা লাভ হতে পারে । এইভাবেই দুই ভ্রূর মধ্যস্থলে দৃষ্টি স্থির রেখে যতক্ষণ না চোখে জল এসে যায় ততক্ষণ পর্যন্ত  দেখতে থাকার অভ্যাস করলেও মন নিশ্চল হয়, একেই ‘ত্রাটক’ বলে । একথা বলার অপেক্ষা রাখে না যে, এই ধরণের অভ্যাস নিয়মিতরূপে যে যত বেশি সময়ের জন্য করতে পারবে তার লাভও তত বেশি হবে ।</p>
<p class="Text para-style-override-2">(৮) নাভি অথবা নাসিকাগ্রে দৃষ্টিস্থাপন</p>
<p class="Text">প্রতিদিন নিয়ম করে পদ্মাসন অথবা সুখাসনে সোজা হয়ে বসে নাভিতে দৃষ্টি স্থির করে যতক্ষণ পলক না পড়ে ততক্ষণ একমনে তাকিয়ে থাকতে হবে । এরকম করলে শীঘ্রই মন স্থির হয়ে যায় । এই রকমেই নাসিকার অগ্রভাগে দৃষ্টি নিবদ্ধ রেখে স্থিরভাবে বসে থাকলেও চিত্ত নিশ্চল হয়ে যায় । এর দ্বারা জ্যোতি-দর্শনও হয়ে থাকে ।</p>
<p class="Text para-style-override-2">(৯) শব্দ শ্রবণ করা</p>
<p class="Text">কানে আঙুল দিয়ে (বাইরের শব্দের প্রবেশ বন্ধ করে) নাদ শ্রবণ করার অভ্যাস করা যায় । এতে প্রথমে ভ্রমরের গুঞ্জন অথবা প্রাতঃ-কালীন পাখিদের কূজনের মতন শব্দ শোনা যাবে । পরে ক্রমশঃ ঘুঙুর, শঙ্খ, ঘণ্টা, তাল (ঝাঁঝর বা বৃহৎ করতালজাতীয় বাদ্যযন্ত্র), মুরলী, ভেরী, মৃদঙ্গ, নফীরী (সানাই জাতীয় বাদ্যযন্ত্র বিশেষ) এবং সিংহগর্জনের সদৃশ শব্দ শোনা যেতে থাকে । এই রকমে দশ প্রকারের শব্দ শোনা যেতে থাকার পর দিব্য ওঁ-কার ধ্বনি শ্রুত হয় এবং তখন সাধক সমাধিতে মগ্ন হয়ে যায় । মনকে নিশ্চল করার এটি এক উত্তম সাধন ।</p>
<p class="Text para-style-override-2">(১০) ধ্যান অথবা মানসপূজা</p>
<p class="Text">সব জায়গায় ভগবানের কোনো একটি নাম লেখা রয়েছে, এইরকম কল্পনা করে সেই নামের ধ্যানে পুনঃ পুনঃ মন লাগাবার চেষ্টা করতে হবে, অথবা ভগবানের কোনো বিশেষ একটি রূপকে কল্পনানেত্রে অন্তরীক্ষে বিরাজমান দেখে তাঁর পূজা করতে হবে । প্রথমে ভগবানের মূর্তির এক-একটি অবয়বকে আলাদা আলাদাভাবে ধ্যান করে তার পরে খুব দৃঢ়তার সঙ্গে মনের মধ্যে ভগবানের সম্পূর্ণ মূর্তিকে ধ্যান করতে হবে । অতি তীব্র একাগ্রতার সঙ্গে তাতে একেবারে তন্ময় করে ফেলতে হবে যেন বাইরের সংসারের বোধই লুপ্ত হয়ে যায় । তারপর কল্পনাতেই বিভিন্ন পূজা-উপচারে তাঁর মানস-পূজা করতে হবে । এইভাবে প্রেম-পূর্ণ নিবেদন যদি নিয়মিত করা হয় তাহলে সেই উপাসনা মনকে নিশ্চল করার পক্ষে বিশেষ সহায়ক হয় ।</p>
<p class="Text para-style-override-2">(১১) মৈত্রী-করুণা-মুদিতা-উপেক্ষার ব্যবহার</p>
<p class="Text">যোগদর্শনে মহর্ষি পতঞ্জলি এইপ্রকার এক উপায়ের কথাও বলেছেন— </p>
<p class="Text"><span class="char-style-override-1">মৈত্রীকরুণামুদিতোপেক্ষাণাং সুখদুঃখপুণ্যাপুণ্যবিষয়াণাং ভাবনা-তশ্চিত্তপ্রসাদনম্ ।</span> (সমাধিপাদ ৩৩)</p>
<p class="Text">‘সুখী মানুষদের প্রতি প্রেম, দুঃখীদের প্রতি দয়া, পুণ্যাত্মাদের প্রতি প্রসন্নতা এবং পাপীদের প্রতি উদাসীনতার ভাবনার দ্বারাও চিত্ত প্রসন্ন হয়ে থাকে ।’</p>
<p class="Text">ক) জগতের সমস্ত সুখী জীবের প্রতি ভালোবাসার দ্বারা চিত্তের ঈর্ষা-মল দূর হয়ে যায়, হিংসার আগুন নির্বাপিত হয় । সংসারের মানুষ নিজেকে এবং নিজের আত্মীয়-স্বজনকে সুখী দেখে প্রসন্ন হয় কেননা সেইসব লোকেদের তারা প্রীতির চোখে দেখে, প্রাণের মতো প্রিয় ভাবে । যদি এই প্রেম জগতের সকল সুখী লোকেদের প্রতি বিস্তারিত হয় তাহলে তা কতো বেশি আনন্দের কারণ হবে । অপরকে সুখী দেখলে অন্তরে জ্বালা সৃষ্টি করে যে বৃত্তি তা চিরতরে বিনষ্ট হয়ে যাবে ।</p>
<p class="Text">খ) দুঃখী প্রাণীদের দয়া করলে পরের অপকার করার চিন্তারূপ চিত্তমল দূর হয়ে যায়, মানুষ কষ্টে পড়লে তা দূর করার জন্য নিজেই সচেষ্ট হয়, অপর কাউকে জিজ্ঞাসা করার অপেক্ষা রাখে না ভবিষ্যতে কষ্ট হবার সম্ভাবনা থাকলে আগে থেকেই তা নিবারণের ব্যবস্থা করে । এই যে দুঃখের প্রতিকারের জন্য চেষ্টিত হওয়া, তা যদি কেবলমাত্র নিজের ক্ষেত্রে সীমাবদ্ধ না থেকে বিশ্বজনের মধ্যে পরিব্যাপ্ত হয়ে যায়, তাহলে কতো প্রাণীর দুঃখমোচন ঘটতে পারে ! পরের দুঃখ দূর করে, তাদের মুখে হাসি ফোটানোর জন্য নিজের সর্বস্ব উৎসর্গ করার যে ক্ষুদ্র-স্বার্থাতিশায়িনী মঙ্গলময়ী প্রবৃত্তি, তার দ্বারা নিজের চিত্তেও নিত্যপ্রফুল্লতা বিরাজ করে ।</p>
<p class="Text">গ) ধার্মিক ব্যক্তিদের দেখে খুশি হওয়া এক বড় গুণ, যার দ্বারা চিত্তের অসূয়া নামক মল বিনষ্ট হয় । (অসূয়া হল পরের সব কিছুতেই এমনকি গুণেও দোষ আবিষ্কার করার স্বভাব, যার ফলে নিজের মনেই সর্বদাই ময়লা জমে থাকে ।) এছাড়া ধার্মিক পুরুষদের সঙ্গ করলে তাদের মতো নিজের চিত্তেও ধার্মিক বৃত্তিসকল জাগরূক হয়ে ওঠে । দোষ ধরার প্রবণতা বা অসূয়া নষ্ট হলে চিত্ত শান্ত হয়ে যায় ।</p>
<p class="Text">ঘ) পাপীদের প্রতি উপেক্ষার ভাব পোষণ করলে চিত্তের ক্রোধরূপ মল নষ্ট হয়ে যায় । সেইসঙ্গে পাপের চিন্তাও বন্ধ হয়ে যায় বলে তার কোনো সংস্কার বা ছাপ অন্তঃকরণে পড়ে না । কারো প্রতি ঘৃণাও জন্মায় না, এতেও চিত্ত শান্ত থাকে ।</p>
<p class="Text">এই প্রকারে এই চারটি ভাবের পৌনঃপুনিক অনুশীলনের দ্বারা চিত্তের রাজসিক এবং তামসিক বৃত্তিসমূহ নষ্ট হয়ে গিয়ে সাত্ত্বিক বৃত্তির উদয় হয় এবং তার ফলে চিত্ত প্রসন্ন হয়ে শীঘ্রই একাগ্রতা লাভ করতে সমর্থ হয় ।</p>
<p class="Text para-style-override-2">(১২) সদ্গ্রন্থ অধ্যয়ন</p>
<p class="Text">ভগবানের পরম রহস্য সম্পর্কে যেসব গ্রন্থে আলোচনা তথা ব্যাখ্যা-বিবৃতি এবং সাধারণভাবে তাঁর কথা বলা আছে, সেইসব পরমার্থগ্রন্থের পঠন-পাঠনের দ্বারাও চিত্ত স্থির হয় । নিভৃতে বসে উপনিষদ্, শ্রীমদ্ভগবদ্গীতা, শ্রীমদ্ভাগবত, রামায়ণ প্রভৃতি গ্রন্থের অর্থসহ অনুশীলন করতে করতে চিত্তবৃত্তিসমূহ তদাকারে আকরিত হয়ে যায় । এর ফলে মন স্থির হয়ে যায় ।</p>
<p class="Text"><span class="char-style-override-1">(১৩) প্রাণায়াম</span></p>
<p class="Text">সমাধির দ্বারাও মন রুদ্ধ হয় । সমাধি অনেক রকমের হতে পারে । সমাধির সাধনসমূহের মধ্যে এক প্রধান অঙ্গ হল প্রাণায়াম । যোগদর্শনে বলা হয়েছে—‘<span class="char-style-override-1">প্রচ্ছর্দন-বিধারণাভ্যাং বা প্রাণস্য ।</span>’ (সমাধিপাদ ৩৪)</p>
<p class="Text">নাসিকাছিদ্র দ্বারা শরীরের অভ্যন্তরস্থ বায়ুকে বাইরে প্রেরণকে ‘প্রচ্ছর্দন’ বলা হয়, এবং প্রাণবায়ুর গতিকে রুদ্ধ করাকে ‘বিধারণ’ বলা হয় । এই দুই উপায়েও চিত্ত স্থির হয়ে থাকে । শ্রীমদ্ভগবদ্গীতাতে ভগবানও বলেছেন—</p>
<p class="SHLOK-Black">অপানে জুহ্বতি প্রাণং প্রাণেহপানং তথাপরে ।</p>
<p class="SHLOK-Black">প্রাণাপানগতী রুদ্ধ্বা প্রাণায়ামপরায়ণাঃ॥</p>
<p class="Text-Right">(৪ ।২৯)</p>
<p class="Text">‘কেউ কেউ অপানবায়ুতে প্রাণবায়ুকে আহুতি দেন, অপর কেউ কেউ প্রাণবায়ুতে অপানবায়ুকে আহুতি দেন, আবার অনেকে প্রাণ ও অপান বায়ুর গতিকে রুদ্ধ করে প্রাণায়াম করে থাকেন ।’</p>
<p class="Text">এইরকমে যোগসম্বন্ধী গ্রন্থসমূহ ছাড়াও মহাভারত, শ্রীমদ্ভাগবত এবং বহু উপনিষদেও প্রাণায়ামের কথা বহুলভাবেই বলা আছে । শ্বাস-প্রশ্বাসের গতিকে নিয়ন্ত্রিত করার নামই প্রাণায়াম । মহর্ষি মনু বলেছেন—</p>
<p class="SHLOK-Black">দহ্যন্তে ধ্যায়মানানাং ধাতূনাং হি যথা মলাঃ ।</p>
<p class="SHLOK-Black">তথেন্দ্রিয়াণাং দহ্যন্তে দোষাঃ প্রাণস্য নিগ্রহাৎ ॥</p>
<p class="Text">‘অগ্নিতে প্রতপ্ত করলে ধাতুসমূহের মল যেমন দগ্ধ হয়ে যায় তেমনিভাবেই প্রাণবায়ুর নিগ্রহের ফলে ইন্দ্রিয়সমূহের সমস্ত দোষ দগ্ধ হয়ে বিনষ্ট হয়ে যায় ।’</p>
<p class="Text">প্রাণবায়ু সমূহের নিগ্রহের দ্বারা মন রুদ্ধ হয়ে যায় । এদের একের সাথে অপরের ঘনিষ্ঠ সম্বন্ধ আছে, মন যদি আরোহী হয় তো প্রাণ তার বাহন । একজনকে রুদ্ধ করতে পারলেই দুজনেই আটকা পড়ে । প্রাণায়াম সম্বন্ধে যোগশাস্ত্রে অনেক উপদেশ পাওয়া যায়, কিন্তু সেগুলি বড়ই কঠিন । যোগসাধনায় অনেক নিয়ম পালন করতে হয় । যোগাভ্যাসের জন্য অত্যন্ত কঠোর আত্মসংযম প্রয়োজন । আজকালকার দিনে বহু কারণেই যোগের সাধনা একপ্রকার অসাধ্য বললেই চলে । এখানে প্রাণায়াম সম্বন্ধে কেবল এইটুকুই বলা যেতে পারে যে, বাম নাসিকা দ্বারা বাইরের বায়ুকে শরীরের ভিতরে টেনে নিয়ে তাকে স্থির রাখা (নির্দিষ্ট সময়ের জন্য) হল ‘পূরক’, দক্ষিণ নাসিকা দ্বারা ভিতরের বায়ুকে বাইরে নির্গত করে তাকে বাইরেই স্থির রাখাকে বলা হয় ‘রেচক’ (এটিও নির্দিষ্ট সময়ের জন্য), আর যাতে অন্তরস্থ বায়ু বাইরে যেতে পারে না এবং বাইরের বায়ু ভিতরে প্রবেশ করতে পারে না এইভাবে প্রাণবায়ুকে রুদ্ধ করে রাখাকে ‘কুম্ভক’ বলে । এরই নাম প্রাণায়াম ।</p>
<p class="Text">সাধারণভাবে কোনও একটি মন্ত্র চারবার জপের সাথে পূরক, ষোল বার জপের সাথে কুম্ভক এবং আটবার জপের সাথে রেচক করার নিয়ম আছে । কিন্তু এবিষয়ে উপযুক্ত সদ্গুরুর আজ্ঞা বিনা কোনও কিছু করতে যাওয়া ঠিক নয় । যোগাভ্যাসের ক্ষেত্রে দেখা-দেখি করতে গেলে বিপরীত ফল ফলতে পারে । </p>
<p class="SHLOK-Black">‘দেখাদেখী সাধৈ জোগ । ছীজৈ কায়া বাঢ়ৈ রোগ ।’</p>
<p class="Text">(দেখাদেখি সাধনা করতে গেলে শরীর ভেঙে পড়ে, বহুপ্রকার রোগ দেখা দেয় ।) তবে একথা মনে রাখতে হবে যে, প্রাণায়াম মনকে বশে আনার এক অতু্যত্তম সাধন ।</p>
<p class="Text para-style-override-2">(১৪) শ্বাসের দ্বারা নাম-জপ</p>
<p class="Text">মনকে রুদ্ধ করে পরমাত্মাতে সংলগ্ন করার আর একটি অত্যন্ত সহজ এবং আশঙ্কাহীন উপায় আছে, যা সকলেই করতে পারে । সেটি হল আগমন-নির্গমনশীল শ্বাস-প্রশ্বাসের গতির ওপর মনোযোগ রেখে শ্বাসের দ্বারা শ্রীভগবানের নাম জপ করা । এই অভ্যাস উঠতে-বসতে, চলতে-ফিরতে, শুতে-খেতে সবসময় সব অবস্থাতেই করা চলে । এতে শ্বাস জোরে জোরে নেওয়ার কোনও প্রয়োজন নেই । শ্বাসের সাধারণ গতির সাথে সাথেই নামের জপ করা যায় । এর প্রতি লক্ষ রাখলেই মন স্থির হয়ে গিয়ে নামের জপ হতে থাকে । শ্বাসের দ্বারা নাম জপ করার সময় চিত্তের মধ্যে এমন প্রসন্নতা জন্মানো চাই, যেন মন আনন্দে উচ্ছল হয়ে উঠছে । অন্তঃকরণে আনন্দরস আর ধরছে না, উথলে পড়ছে । যদি এত আনন্দের অনুভব না হয় তো আনন্দের ভাবনা বা অধ্যারোপ করতে হবে । এরই সঙ্গে ভগবানকে নিজের অত্যন্ত সমীপস্থ বলে জ্ঞান করে তাঁর স্বরূপের ধ্যান করতে হবে, যেন তিনি একেবারে কাছে প্রত্যক্ষীভূত হয়ে রয়েছেন, সর্ব ইন্দ্রিয়ের দ্বারা তাঁর অনুভব হচ্ছে । এর ফলে সংসারের বোধ লুপ্ত হয়ে মন পরমাত্মাতে মগ্ন হয়ে যাবে ।</p>
<p class="Text para-style-override-2">(১৫) ঈশ্বর-শরণাগতি</p>
<p class="Text">ঈশ্বর প্রণিধানের দ্বারাও মন বশীভূত হয় । অনন্য ভক্তির সাথে পরমাত্মার শরণাগত হওয়াকেই ঈশ্বর-প্রণিধান বলা হয় । ‘ঈশ্বর’ শব্দের দ্বারা এখানে পরমাত্মা এবং তাঁর ভক্ত—এই উভয়কেই বোঝা যেতে পারে । ‘<span class="char-style-override-1">ব্রহ্মবিদ্ ব্রহ্মৈব ভবতি</span>’, ‘<span class="char-style-override-1">তস্মিংস্তজ্জনে ভেদাভাবাৎ</span>’, ‘<span class="char-style-override-1">তন্ময়া</span>’ —এইসকল শ্রুতি এবং ভক্তিশাস্ত্রের সিদ্ধান্তবচন সমূহের দ্বারা ভগবান এবং জ্ঞানী ভক্তদের একত্ব বা অভিন্নতা সিদ্ধ হয় । শ্রীভগবান এবং তাঁর ভক্তদের প্রভাব তথা মহত্ত্ব এবং তাঁদের চরিত্রের চিন্তা-মাত্রেই চিত্ত আনন্দে পরিপূর্ণ হয়ে ওঠে । যত সাংসারিক বন্ধন সব আপনা-আপনিই খসে পড়তে থাকে । অতএব ভক্তদের সঙ্গ করা, তাঁদের উপদেশ অনুসারে চলা এবং ভক্তদের কৃপাকেই ভগবৎ-প্রাপ্তির প্রধান উপায় বলে বোঝার দ্বারাও মনের ওপর বিজয়-লাভ করা যায় । ভগবান এবং প্রকৃত ভক্তদের কৃপায় সব কিছু হতে পারে ।</p>
<p class="Text"><span class="char-style-override-1">(১৬) মনের কার্যাবলীর দ্রষ্টারূপে থাকা</span></p>
<p class="Text">মনকে বশে রাখার এক অত্যন্ত উত্তম সাধন হল ‘মনের থেকে আলাদা হয়ে নিরন্তর মনের কাজগুলিকে দেখতে থাকা ।’ যতক্ষণ আমরা মনের সঙ্গে নিজেদের এক করে রাখি (আত্মার সঙ্গে মনকে অভিন্ন ভাবি), ততক্ষণ পর্যন্ত-ই মনের এত চঞ্চলতা বর্তমান থাকে । যখনই আমরা মনের দ্রষ্টা হয়ে যাই, তখনই মনের চঞ্চলতা বন্ধ হয়ে যায় । প্রকৃতপক্ষে তো আমরা মনের থেকে সম্পূর্ণতই ভিন্ন । কখন মনে কোনও সঙ্কল্প উদিত হচ্ছে তার পুরো হদিশই আমাদের কাছে থাকে । মুম্বাইয়ে অবস্থানকারী কোনও এক ব্যক্তির মনে কোলকাতার কোন একটি দৃশ্য ভেসে উঠছে (অর্থাৎ সেটি তার মনে সঙ্কল্পরূপে জাগছে)— এটা সেই ব্যক্তি খুব ভালোভাবেই জানতে পারছে । এ বিষয়ে কোনও দ্বিমত থাকতেই পারে না যে জ্ঞাতা অথবা দ্রষ্টা জ্ঞেয় অথবা দৃশ্য বস্তু থেকে সর্বদাই পৃথক । চোখ চোখকে দেখতে পায় না, এই ন্যায়েই মনের কথা যে জানে অথবা দেখে সে মন থেকে অবশ্যই ভিন্ন । অথচ ভিন্ন হওয়া সত্ত্বেও সে নিজেকে মনের সাথে মিলিয়ে দেয় (অভিন্নতা আরোপ করে), আর তারই ফলে তার বল লাভ করে মনের উদণ্ডতা বেড়ে যায় । যদি সাধক সদা-সর্বদা নিজেকে পৃথক রেখে মনের ক্রিয়াসমূহের দ্রষ্টারূপে থাকার অভ্যাস করে, তাহলে মন অত্যল্প কালের মধ্যেই সঙ্কল্পরহিত হয়ে যেতে পারে ।</p>
<p class="Text"><span class="char-style-override-1">(১৭) ভগবন্নাম-কীর্তন</span></p>
<p class="Text">সম্পূর্ণরূপে নিমগ্নচিত্ত হয়ে উচ্চৈঃস্বরে শ্রীভগবানের নাম এবং গুণকীর্তন করলেও মন পরমাত্মায় স্থির হতে পারে । ভগবান শ্রীচৈতন্যদেব তো মনকে নিরুদ্ধ করে পরমাত্মাতে সংযুক্ত করার জন্য একেই বলেছেন পরম সাধন । ভক্ত যখন নিজের প্রভুর নাম-কীর্তন করতে করতে গদগদকণ্ঠে, রোমাঞ্চিত কলেবরে অশ্রুপূর্ণলোচনে প্রেমাবেশে  সম্পূর্ণ আত্মবিস্মৃত হয়ে সেই পরম প্রেমিক শ্রীভগবানের আনন্দঘন বিগ্রহের অলৌকিক রূপে তন্ময় হয়ে যায়, তখন মনকে জয় করার আর কী-ই বা বাকি থাকে ? এইরকম প্রেমপরিপূর্ণ হৃদয়ে ভগবন্নাম-সংকীর্তন তাই নিঃসন্দেহে মনোজয়ের এক অতু্যত্তম উপায় ।</p>
<p class="Text">এই প্রকারে মনকে রুদ্ধ করে পরমাত্মাতে সংলগ্ন করার অনেক প্রকার সাধন এবং যুক্তি বা সুচিন্তিত সৎপরামর্শ আছে । এখানে উল্লিখিত উপায়গুলির বা এর অতিরিক্ত যে-কোনও সাধনের সাহায্যে, যে-কোনও প্রকারে মনকে বিষয়চিন্তা থেকে সরিয়ে পরমাত্মাতে সংলগ্ন করার চেষ্টা করতে হবে । মনকে স্থির করা ব্যতীত অন্য কোনও উপায় নেই । চঞ্চল জলে যেমন প্রতিচ্ছবি বিকৃত দেখা যায়, সেইরকমই চঞ্চল চিত্তে আত্মার যথার্থ স্বরূপ প্রতিবিম্বিত হয় না । অপর দিকে, যেমন স্থির জলে প্রতিবিম্ব যথার্থভাবে পরিদৃষ্ট হয়, সেইরূপ কেবল স্থির মনেই আত্মার প্রকৃত স্বরূপ স্পষ্টরূপে প্রত্যক্ষযোগ্য হয়ে থাকে । অতএব প্রাণপণে মনকে স্থির করার প্রযত্ন করতে হবে । আজ পর্যন্ত  যে-কেউ এই মনকে স্থির করতে পেরেছে, সেই দেখেছে সেই নবীন নীল নীরদের দিব্যজ্যোতি, করুণাবর্ষী দুটি উৎপল-নয়নের দৃষ্টিপাতে সার্থক হয়েছে তার জীবন, ধন্য হয়েছে তার জন্ম—মরণোত্তীর্ণ অস্তিত্বের অসীম আশ্বাসে  ‘<span class="char-style-override-1">অনূপরূপশিরোমণি</span>’-র অপরোক্ষানুভবের তুলনায় আর সব সুখ-ই তো তুচ্ছ, আর কিছুই তো তখন চাওয়ার-ও নেই, পাওয়ার-ও নেই—‘<span class="char-style-override-1">যং লবধ্বা চাপরং লাভং মন্যতে নাধিকং ততঃ</span>’ । যাকে লাভ করলে আর কোনও লাভকেই তার চেয়ে বেশি আকাঙ্ক্ষণীয় বলে মনে হয় না ।</p>
<p class="Text">এই হল যোগসাধনার চরম ফল অথবা এই হল পরম যোগ ।</p>


<p class="Page-Break"> </p>
<p class="First-End-Page" id="toc_marker-5" xml:lang="en-GB">শেষ পাতা</p>

